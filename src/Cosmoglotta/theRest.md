

# Cosmoglotta B 13 (oct 1937)

Serie B, poligrafat -- «INFORMATIONES» -- Octobre 1937 -- Nró 5 (13)


## Optimisme! Optimisme! Optimisme!

To es nor cri de guerre, nor cri conquestatori! Nor complet fide in li
future, in li successe de nor lingue, ne es li expression de un ciec
fanatisme, ma li resultate del experienties queles noi fat durant li
ultim témpores. De omni láteres interesse e simpatie por nor lingue e
nor movement manifesta se. To ne es solmen consequentie de propaganda:
un lingue international, sam quam un merce, posse introducter se,
expander se, e solidificar lu atinget solmen si it contenta li usatores
- Occidental have un san base e ínestimabil qualitás.

Ma ti constatation ne sufice nos. Noi deve per omni medies accelerar li
usation de Occidental, partú. Noi deve ganiar omni interessates por nor
movement. Solmen un intensiv cooperation de omnes va permisser nos
ganiar li battallie bentost.

Forsan mani va dir: «Qualmen colaborar? Yo es isolat, yo ne have
possibilitá laborar con altri coidealistes! Quo far?»

«Quo far?» Vi li question. -- Vi quelc responses:

1. Abonnar li oficial organ Cosmoglotta e li oficial organes, e
precipue far vor conossetes abonnar les.

2. Devenir membre del Occidental-Union (si vor financial situation
permisse it ples devenir membre protectori o mecen) e del landal o local
organisationes. Ples anc recrutar nov membres inter vor conossetes. Mem
persones o societés ancor ne essent Occidentalistes, posse devenir
membres extraordinari del Union.

3. Li Institute Occidental voluntarimen accepte vor colaboration secun
vor capabilitás por executer multissim labores por queles manca témpor a
it self (idés por propaganda, por afiches, traductiones,
machin-copiationes etc.) Ples informar nos in quel maniere vu prefere
colaborar e ca vu have un scri-machine.

4. Si vu desira far public propaganda in jurnales o per discurses, li
Institute Occidental oferta vos omni desirabil informationes e
consilies. Ples demandar.

5. Ples subtener nor fund de propaganda! Desde ti ci numeró noi
institute in Cosmoglotta B un permanent liste de donatores (vider ultim
págine). Quant plu moné noi va reciver, tant plu intensiv va posser
esser nor propaganda!

Car coidealistes! Certmen vu va trovar ci almen un maniere por auxiliar
nos e devenir un potent colaborator. Do noi repeti:

Optimisme! Optimisme! Optimisme!     Fred Lagnel




## Car coidealistes e colaboratores!

A mi 70-esim die de nascentie yo ha recivet tant cordial e amical
felicitationes e apreciationes que yo es vermen emoet de omni ti signes
de nor solidaritá. Ma li emfatic paroles yo deve posir ye un acord plu
bass, nam ili es debit (1) al ocasion del die festal e (2) a me quam
«oficial representante» del Occidental-movement, malgré que mi
personal merites por li movement es minimal. Li max grand parte del
hodial successe noi debi al sacrificiosi e entusiastic labor de nor
multissim con-combattentes por li idé del naturalistic scole, quel ne yo
ha creat, ma havet li chance posser structer sur li labores de multissim
fallit precombattores.

Yo deve refusar epitetes emfatic quam «genial, admirabil» etc. IN fact
in mi labores es nullcos genial. Genial esset li ovres de Schleyer e de
Zamenhof, quel ultim hat publicat su ovre in li etá de 27 annus. In mi
labor on solmen posse trovar li anglés «common sense», quel forsan es
causat per quelc guttes de sangue anglés fluent in mi córpor, nam
Occidental es solmen li resultate del realisation del axioma: «un
lingue international ante omnicos deve esser international», quo li
altri inventores sembla har obliviat, jettante se sur li publicistic
reclam-paroles: un homanité -- un lingue, un son -- un signe, absolut
regularitá, facilitá etc. Ma ultra-rigorisme in li vive advere posse
evocar un moventie, ma ne posse mantener it in su extrem form. To
monstra nos li eforties del adchimistes, li exagerationes del francés
revolution, del militant cristianisme e islam del medievie. Li sam lege
naturalmen reye anc in li evolution del L.I. Del turbulant extremisme it
adveni al rasonabil rational function. Ma to ja ne es li ovre de genies
ma del minuciosi labor de scientic, tecnic, practic experimentatores. Un
tal yo ha esset, advere un ne tro diligent, nam solmen pos 30 annus yo
esset in li statu presentar alquicos usabil. Yo deve petir pardon cel
coidealistes pri mi pigritá. Ye mi excusa yo posse aducter que omni
coses deve maturar. Prematurat ili deve perir ante atinger li maximal
efecte. Yo ne ha laborat li 30 annus; yo ha meditat, colectet
ocasionalmen materiales, notat idés, special casus linguistic, queles
frappat me, e lassat reposar e dormir les til li rect moment.

Qui sempre pensa pri alcun problema, p.ex. pri aferes comercial, a ti
veni li bon idés in ti dominia e il have success, si il ne es bornat. Lu
sam es con tecnic e scientic problemas. In rect témpore veni li
solution, it matura in quietá. Esque to es genie? No! solmen li
conviction, que on ne es un Alexandro per ciser li nod gordian, pro que
yo ne savet ú ciser por ne reciver pluri separat partes vice li unic
grand fil necessi. E poc a poc li nod devenit lax e on posset percepter
li possibilitá de solution. It existe un german proverbie: «bon cose
vole haver témpor.» Mi sol merite es, que yo lassat maturar li
problema. Ma li success del idé es debit solmen a vos, car
concombattentes, propagatores, diligent e sacrificiosi laboratores e
mecenes. Vos omnes yo mersía del profundore de mi cordie. In vor unit
junt labor es li success. «Concordia parvae res crescunt, discordia
maximae dilabuntur».

_E. Wahl_




## Ric Berger: A nor colaboratores (personal remarcas)

Sovente noi recive articules por Cosmoglotta queles mette nos in un
delicat situation. Noi deve ci un vez por sempre explicar pro quo noi ne
posse accepter omni contributiones sin un tre sever control:

Til ante 3 annus, Cosmoglotta recivet financiari auxilie de quelc
protectores, specialmen srs Hans Hoerbiger de Vienna e G.A. Moore de
London. Mersí a ili Cosmoglotta posset viver sin desfacilitá e ganiar un
circul de letores malgré li crise economic. Regretabilmen ti du mecenes
morit presc in sam témpor. Desde tande Cosmoglotta deve equilibrar su
budgete per su sol propri forties, in un epoca u li interesse por li
L.I. es debil, e li altri revúes interlinguistic posse continuar aparir
solmen mersí al apoy de generosi mecenes.

Sub subvention, li administration e li redaction de Cosmoglotta trovat
se in un desfacil situation: por viver per li abonnamentes it esset
absolut necessi augmentar li númere del abonnatores, e por to far li
revúe tam atrativ quam possibil, far it artistic, util, plenar it per
articules interessant. Sever selection esset un necessitá vital por
Cosmoglotta e continua esser un tal, nam noi deve continuar augmentar li
númere del abonnatores.

Por altri revúes ti necessitá ne es tam evident, nam mersí al apoy
financiari ili apari con un mult plu grand amplore; mem si un parte del
numeró ne interessa omni letores, it resta sat mult articules
interessant omnes por que ili desira continuar abonnar li revúe.

Do solmen per un sever selection de su colaboration, Cosmoglotta posse
resister al concurrentie. Li resultate monstra que nor tactica esset
rect. Noi recive sovente testimonies mem de letores essent partisan de
altri sistemas, quel declara restar abonnatores pro que «Cosmoglotta es
un revúe elegant e interessant.»

Ti reputation ne ha esset obtenet sin pena! Noi deve confesser que null
articul del redactor es inviat al printería sin esser refat pluri vezes
e condensat til que li maximum de coses interessant ex expresset in li
minimum de paroles. Sovente del prim redaction it resta solmen 1/3 o
1/4. Omni frases deve esser expressiv e convictiv. Omni paroles vacui,
omni generalitás ja audit es eliminat.

Naturalmen noi have li jure imposar li disciplina quel noi imposa nos
anc a nor colaboratores. It ne vell valer economisar li spacie, si poy
altri págines de Cosmoglotta es ocupat per long articules poc
interessant. Nor ocasional colaboratores quel invia nos long articules
mette nos in un delicat situation: It dole nos refusar lor prosa e tamen
noi ne posse accepter omnicos. Noi da gratuitmen nor témpor, nor labor e
nor amore al vive de Cosmoglotta, noi ne posse lassar diminuer li efecte
de tam mult pena por far plesura mem a nor max car amico.




Noi save bon que concernent li valore de un articul li opiniones difere.
Quo por un redactor es mal es forsan judicat excellent del autor del
articul. Un
patre es sempre un poc ciec pri li defectes de su infante! Qui posse
judicar max bon? Just pro li importantie de su rol de judico, un
redactor deve posseder un long experientie e conosser til funde li
dominia special a quel es dedicat li revúe. Pro que li chef-redactor de
Cosmoglotta A practicat Esperanto 6 annus (quam co-redactor de un revúe
in Esperanto e Delegito de UEA), practicat Ido durant 10 annus e
Occidental desde 1928, pro que il ha acumulat li max complet
documentarium pri li problema del L.I. existent in li munde, il crede
posser judicar sat bon in li dominia del L.I. Il ne es linguist, ma ti
titul ne constitue un garantíe de ínpeccabil judicie: on havet li pruva
in 1907 (Vide nor ver historie del L.I. in Cosmoglotta A 116). Li max
successosi sistemas de L.I. ne ha esset creat de linguistes, ma de
profanes: Esperanto de un oculist, Ido e Latino sine Flexione de matematicos, Romanal
de un avocate, Occidental de un fisico, Volapük de un prestro, Idiom
Neutral de un ingeniero, Mundolingue de un station-chef de ferrovia.

Pos un activitá de un 1/4 secul in li dominia del L.I. noi posse sat bon
saver quo va interessar e quo ne va interessar li publica. In general
noi posse dir que un articul contenent solmen generalitás, mem altmen
pensat, ne es util. Hodie por converter li adversarios e por atraer li
atention del publica, on plu ne posse contentar se per gratuit
assertiones. Li publica postula pruvas, omni assertiones deve esser
apoyat per exemples, per mult exemples e per un argumentation compact.

On save que li dissertation quel til hodie havet li max grand efect in
li propaganda de Occidental, es li famosi articul de sr Pigal, intitulat
«Essentie de Occidental» (Cosmoglotta A 56). It debit su successe
precismen al grand masse de pruvas e exemples citat. Chascun frase esset
convictiv. It relta li max bon exemple de un demonstration ínattaccabil.
Anc li numerosi articules scrit de sr de Wahl, quande il esset redactor
de Cosmoglotta, cita un masse de concret pruvas. It es tre facil
argumentar per abstract generalitás, asserter que Occidental es bon,
excellent, ma to plu ne have efecte per se self. Li letores de
interlinguistic revúes ne es constituet del grand publica, ma de un
elite quel ne lassa se impressionar per bell frases.

Noi espera que nor colaboratores va comprender nor situation e ne
colerar pro nor severitá. Noi acte por li bene del movement de
Occidental, por quel li normal functionament del central organ es un
question vital.

Sovente ancor on fa comparation con articules aparit in anteyan annus de
Cosmoglotta, e queles contentat se anc per generalitás. Noi ne contesta,
noi solmen fa remarcar que in ti epoca du mecenes payat li deficite.
Hodie noi ne posse conceder nos li luxu de un deficite. Omni articules
deve contribuer a conservar nos li abonnatores e precipue aportar noves.
Li situation regretabilmen plu ne es li sam.




On ne mey obliviar que sol li qualitá del articules determina lor
publication in Cosmoglotta. Quande noi recive interessant colaboration o
passionant racontas
litterari, noi strax publica les sin discussion, mersiante lor autor.
Do, car colaborator, noi va accepter vos con brasses apertet in omni
témpor, si vu aporta nos li articul atrativ quel plese al publica. Ne
time li ironie, li angustie, li grand joya, li entusiasme, time solmen
que li letores ne lee vos til li fine!



Congress-problemas

Durant august yo assistet du congresses in Paris e posset constatar
mancas de organisation, ex queles on posse traer conclusiones por nor
futur congress.

Precipue in un congress li titul del tema e nómin del dissertator fat
previder vivid e util exchange de opiniones. Ma it esset un complet
deception. Li orator leet su plu minu bon manuscrite, pos har distribuet
it al assistentes por que ili mey sequer li letura. Ma pro que to plenat
presc li tot témpor, poc instantes restat por li discussion e li
presidente strax passat al sequent tema inscrit in li programma.

Esque tal comun conferentie aporta alcun utilitá? Presc null! nam leer
un discurse chascun posse in hem, sin esser obligat far li custosi viage
a un congress. In un congress sol li discussion es util. Quande
congressistes veni de lontan landes, expense moné e témpor, on deve
ofertar les *interessant* labor e ne solmen en passiv escuta de un
orator. Altrimen on ne deve esser astonat pri congresses poc frequentat.

Adplu li témpor del discussion es sovente acaparat de un sol orator quel
ne comprende limitar se e oblivia que anc altres have li jure dir lor
opinion. E li presidente, pro politesse, ne interrupte.

It sembla me absolut necessi evitar tal erras in un futur congress de
Occidental e utilisar li témpor plu rationalmen. Ja nu noi posse
formular un plan de labor talmen:

Li scope de un congress es: discusser in comun e votar resolutiones, e
ne: leer long raportes. Li raporte preliminari e li materie a discusser
deve esser publicat con paragrafes numerat e dismisset al congressistes
almen un mensu ante li congress por que chascun mey studiar les.

In li congress li partiprendentes es munit de lor exemplare e li
presidente strax inicia li discussion. Chascun orator ne deve parlar plu
quam 3 o 5 minutes, exceptet si li auditores desira formalmen li
continuation del discurse. Obligat expresser su idés in li minimal
témpor, chascun orator va dever condensar les, quo va dar a omnes li
possibilitá parlar.

In fine li presidente ne deve cluder un discussion ante har audit omni
opiniones o omni casu ante har fat votar li present congressistes.
 R.B.

In general, I.F. es in jure per su lineas publicat in Cosmoglotta B. 4 (12). Ma
tamen e malgré omni ínconvenientes yo desira dir: noi absolutmen deve
congressar!



Qualmen noi vole far accepter li homes usar nor lingue in parlatori
relationes, si noi ne intente pruvar al homes li parlabilitá de nor
L.I.? Lass me far mi propositiones! Pri li congresse self: it mey evenir
omni 3 o 5 annus, pro li efecte, e in tant témpor omni interessates
posse economisar suficent moné por un tal interprense. Li pecuniari
congress-contribution mey esser max modest possibil. Ja long ante un
congress, omni coidealist deve in li presse atingibil a le raportar al
publica pri li statu del preparativ labores por li congress etc. Omni
partiprensores deve -- secun lor inclinationes e passiones, ca politic,
religiosi, sportiv, amatori (cante, musica, foto, chac, filatelie etc.)
o professional -- interrelater con homes e societés havent sam interesse
in li congress-cité o altri loc vicin. Li congress-comité preparativ
efortia ganiar: li max proxim radio-station por emissiones precipue
durant li congress; li post-oficie por usar durant it un stampe apart.
Durant li congress-dies, omni partiprendente deve continuar lu iniciat
de le. In organisat cooperation omni eforties deve esser pussat al
maximum; detalliat raportes per presse e radio pri li discurses del
congress. Per to omni, li congress va esser li coronation del tot
action. Ma pos li congress ples ne cessar ma continuar lu comensat -- ne
imitar li Esperantistes per bagatellisar avantages e successes.
«Explotar li atinget positiones» mey esser li parole! Ergo li
diagnose: Noi deve congressar!    Walter R. K. Rädler

It tre joy me vider un tam fort oposition contra mi congress-pessimisme.
Ples tamen notar, que yo ne es un adversario de congresses. Ma un bon
patre ne compra ludettes por su infantes, quande ancor pan es plu
necessi e util. On ne deve obliviar que li lingual defectes de Esperanto
e Ido es contrabalanciat per mecenes, durant que Occidental deve efecter
per li lingue sol self e sin mecenes! Li demonstration del parlabilitá
de Occidental ne depende de congresses, omni Occidentalist save que
Occidental es parlabil e posse demonstrar to sin desfacilitás al
eventual dubitator.    I.F.

*On sercha un abreviation*. On parla mult pri li necessitá de
brachiglotisme. In facte tro long expressiones es sovente instinctivmen
acurtat, p.ex.: cinematograf a F. ciné, G. Kino, automobil a auto, in
scandinav lingues: bil; national-socialist = nazist. Mem, noi abrevia
Esperanto a Esperanto, e Esperantist a Esperantist. Esque noi ne vell ja dever
pensar a trovar un abreviation por «Occidentalist» quel have 5
síllabes? -- Occidental ja es abreviat a Occidental, ma li *adept* es mal
expresset per Occidental-ist, precipue in li plurale u 3 sones sibilant succede
se in tri síllabes. Pro to yo vell proposir un altri parol, p.ex.
Wahl-ist, Wahl-ism por li abreviation comun o forsan anc Wahl-ane
(Wahl-an-es in plurale). -- Yo atende li opinion de nor letores pri ti
proposition.    R.Bg.




## Doc. 151

Professor Gonzague de Reynold pri li Lingue International

Sovente on ha parlat pri li problema del L.I. in conexe con li Liga de
Nationes. Pri li maniere in quel li L.d.N. ha tractat li L.I. diferent
versiones es difuset. Prof. G. de Reynold ha amabilmen autorisat nos a
reproducter su raporte, quel aparit in li «Revue de Genève», may e
junio 1925. It seque quelc extrates ex ti raporte in traduction
occidental.   Red.

In su session del 21. septembre 1922, li triesim assemblé general del
Liga de Nationes adoptet per 26 voces contra 2 li resolution sequent:

____
Li questiones relativ al instruction pri Esperanto es transmisset al
Comission por Cooperation Intelectual, por que ti Comission mey enunciar
su opinion pri li diferent aspectes del problema del lingue
international auxiliari.
____

Ti resolution have su historie. It vell esser sat amusant e instructiv
racontar it. On vell aprender ex it, qualmen li Esperantistes, sub li
duction de un chef habil e perseverant, sr Edmond Privat, save conducter
un opinion e obtener secret auxilies. Ma noi vole evitar omni polemic
spíritu e tractar sol li problema vast e complicat del L.I. Nor labor es
céterimen necos altri quam li raporte, reviset e modificat, quel noi
havet li honore presentar al Comission de Cooperation INtelectual ye li
31. julí 1923.



Lass nos comensar per determinar quo un lingue auxiliari *ne* deve
esser. Ci noi besona solmen citar sr Michel Bréal in su studie: «Li
selection de un lingue international» (Le choix d'une langue
internationale) publicat in li «Revue de Paris», 15. julí 1901: «It
ne acte se -- on bon comprende to -- pri expropriar nequem, ma pri haver
un *comun lingue auxiliari*, i.e. apu e ultra li lingues national e
indigen un comun medie interpretant, acceptet voluntarimen e unanimmen
per omni nationes civilisat del globe... in ti sens, solmen in ti sens
posi se li problema de un lingue international, un lingue universal.»
Un tal lingue va dever do restar modest e resignar al follimen ambitiosi
idé far concurrentie al altri lingues, i.e. remplazzar les poc a poc. To
es self-comprensibil; on tamen deve emfasar it, nam hay utopistes,
absolut internationalistes, queles reva pri imposar poc a poc al tot
homanité un lingue unitari: ho-moment ili visa a propagar un
«superlingue» ... quel vell esser li lingue del superstate Liga de
Nationes e del supereclesie, li religion del Homanité.




Li lingue auxiliari va do esser un interprete subordinat al lingues
vivent. To es tre bon. Ma, in altri látere, si on ne vole reducter it a
un simplic code destinat al comunicationes elementari, al usa del
marineros, del viageatores o comerciantes -- quo certmen vell esser ja
tre interessant, ma haver un interesse solmen limitat -- e si on vole
seriosimen que it mey servir quam auxilie al diplomatie
e al scientie, que it mem facilisa omni exchanges intelectual, tande it
es ínpossibil interdir a it cert ambitiones. Ti ambitiones mem va esser
necessi a it. Ili posse esser resumat quam seque: li lingue auxiliari va
dever esser un lingue presc complet, suficentmen capabil a traducter li
ovres cardinal scientic o litterari de omni altri lingues, traducter les
sin trahir li pensa modern. Si it ne es un lingue vivent self, it tamen
deve esser de valore sentibilmen egal a un de ti grand lingues vivent
queles on nómina «lingues de comunication» o «de civilisation».

Ex to resulta que it ne deve esser un lingue tro simplificat, reductet a
un mecanic sintaxe e un vocabularium ne suficentmen rich e precis. Un
tal lingue va destructer se self quande it va voler soluer un tache
aplastant it. Ma antey it va har successat malfar ti tache: necos es plu
dangerosi por li pensa quam un mal traductor; necos contribue plu a
difuser falsat idés -- li max nociv del fals idés -- a repander li
confusion in li spíritus. Un ínsuficent lingue auxiliari córam un grand
ovre litterari, scientic o filosofic vell esser in li sam situation quam
un demí-intelectuale córam un doctrina quel il crede comprender e
rendir, ma quem il comprende e rendi mal in veritá. Noi save a quo to
ducte: li demí veritás fa perir li munde.

Noi posse do ci formular un postulate imperativic: omni lingue auxiliari
quel vole servir a plu quam a comendar un dejuné in un exotic hotel o a
redacter lettres comercial, va dever esser constituet in tal maniere que
it ne contribue a ancor augmentar li confusion in li spíritus, ni servir
a ancor abassar li nivelle del cultura general.

Certmen hay ínmediat e practic avantages si un lingue auxiliari es tre
simplificat e posse esser aprendet tre rapidmen per omnes. Ma ti
avantages have anc grand desavantages: li beson simplificar, unificar,
vulgarisar es tre comprensibil: it es un del caracteristicumes de nor
epoca de internationalisme e democratie. Ma si it excede cert límites
sat strett, it deveni dangerosi por li alt cultura, por li civilisation.
Aprender rapidmen sin grand eforties, to es caracteristic por li hom
modern, quel es pigri quam omni hom, ma un pigro fortiat viver in un
epoca agitat. Un lingue auxiliari ne vell dever esser un premie a ti
pigritá, a ti superficialitá.    (Continuation vider p. 87)


## On scri nos...




[quote, "Prof. Asakawa, Yale University, U.S.A."]
____
...yo ne ha changeat mi opinion
pri Occidental. It joya me que it honestmen nómina se occidental in vice
de universal; e yo admira li natural structura de Occidental. It sembla
me, que un lingue auxiliari vell dever esset util ne solmen por scopes
de intercomunication inter nationes, ma anc servir quam pret medie por
li studie del lingues de queles it es un sintese. Un natural structura
sembla particularimen important por li satisfation
de ti duesim scope. Pro ti e altri rasones, yo crede que Occidental es
un tre valorosi contribution al evolution del lingue auxiliari.
____

[quote, Carl Segerståhl]
____
... yo mersía vos pro vor optimistic injoyant paroles
introductiv de Cosmoglotta B, nro 9.
____

[quote, "Ing. A. Lindström, Enskede, Svedia"]
____
... yo vole capter li ocasion
cordialmen salutar li personale del Institute, e mi sincer mersí pro vor
bon e ínfatigat labore! Per un continuation in sam stil nor movement
certmen va triumfar.
____

[quote, "Paul Stump, instructor, Svissia"]
____
In su témpor yo incontrat Ido e
Esperanto. Benque yo tre salutat li idé de un lingue europan e per to
mundal, tamen Esperanto totmen ne posset interessar me, e Ido solmen
durant curt témpor. Nu yo fat conossentie de Occidental, su unesim,
ancor superficial conossentie. Yo es convictet, que per Occidental on ha
essentialmen aproximat se al solution del problema. Li curt textus
presentat a me yo leet e comprendet sin desfacilitá. Con grand interesse
yo nu vole aprender conosser plu proxim ti lingue. Ci junt yo invia vos
mi exercities del unesim lettre-letion, e yo joya me atendente li
duesim...
____


## Evitar duplic labor!

Nor movement besona li labor-fortie de chascun membre. Noi have
multiform variant labor, e chascun posse selecter ti, quel il save far
max bon. Ma noi deve economisar li valorosi forties de nor colaboratores
e coordinar nor eforties secun un rasonabil plan. Noi deve rationalisar
nor cooperation. Specialmen it es necessi evitar que du persones fa li
sam labor: it sovente eveni que du persones índependentmen de unaltru
comensa far un vocabularium, un grammatica, un manuale, un cert scientic
compilation. Pro to li secretariatu del Occidental-Academie exhorta omni
coidealist, quel interprende alcun lingual o scientic labor, informar it
pri to; li secretariatu posse informar ca un tal labor ja existe, o ja
es comensat, o publicar it in Cosmoglotta B, por que ne altres mey far
li sam labor.

Ci seque anunciat un tal labore, quo mey servir quam exemple.

_I.F._


### Universal lexico de Occidental (ULO)

Per ti ovre yo concentra in un manuscrite:



(a) omni vocabules, parol-formes, derivates (anc íncorect) trovat in li
complet litteratura de Occidental tipografat o mimeografat, con
indication del fonte. P.ex. «autumne» OW II/106 significa: li vocabul
autumne trova se in li ovre «Occidental, die Weltsprache», 2. edition,
p. 106; «tramplar» (trepin'ar tolerat til fine 1939) C 36/1
significa, que ti vocabul trova se in Cosmoglotta A 1936, p.1.

(b) omni materiale por li fraseologie: li frases pregnant, interessant,
ínacustomat, con sens figurativ, li frases explicant pluri senses del
vocabul, metaforic signification etc. curt aforismes, sententies,
proverbies con indication del fonte.




(c) omni titules del scientic articules in e pri Occidental, su
historie,
grammatica etc. P. ex. che vocabul «stenografie» on trova citat:
Orígine principies e usas del modern stenografie occidental (Artcl) C
37/51. To significa: in Cosmgl. A 1937, pág. 51 on lee li citat articul.

(d) omni nómines important por li historie etc. de Occidental, p.ex. che
«Kajš»: 60 annus de Jan A. Kajš (artcl) C 36/3; sub «Ro»: Ro (E.
Foster 1909) C 36/12 (lu ultim significa, que ti sistema de lingue
auxiliari es mentionat in Cosmoglotta A, 1936, pág. 12.)

Por evitar duplic labore, yo peti comunicar, esque alcun de nor
coidealistes ne labora ja pri un simil lexico.

Por accelerar ti labor yo invita omni Occidentalistes a colaboration!

_Vilém Veverka, Praha-XII., Na Svihance 10, Tchecoslovacia._


## Lexico de Occidental

Yo mersía cordialmen omni coidealistes queles
havet li amabilitá responder a mi demanda pri colaboration in Cosmoglotta A 115.
Li colaboration preparativ es nu confidet a nor meritosi coidealist Dr.
H. Nidecker, e pro que pro tecnic motives it ha monstrat se quam
ínrecomandabil distribuer li labor in sam témpor a pluri persones, yo
peti pardonar me, si yo ne posse satisfar lor tre amabil oferta nu. Ma
nor movement sempre besona colaboratores in mult dominias, e tis queles
vole laborar es sempre benevenit e ne va besonar atender long témpore.
Por evitar miscomprenses, yo accentua que mi lexico ne es simil a ti
interprendet de sr Veverka: it ne va contener ni traductiones, ni
fraseologie, ma solmen definitiones e explicationes. Li du lexicos do va
bon complementar unaltru, e noi debi grand mersí a sr Veverka pro su
generosi interprension!

_I.F._


## Noi sercha colaboratores por machin-scrition

Coidealistes disponent pri
un poc de líber témpor e un scri-machine, e queles vell esser pret
auxiliar nos per copiar manuscrites e adresses, es invitat dar lor
adresse al Institute Occidental, Chapelle, (Vaud), Svissia. Mersí
anticipat!

_F.L._





APIS. -- Nov adresses:  ITALIA   Bari

223. Sr Del Medico, Vincenzo / Via Vittorio Veneto 57 / dr rer. oec
(1915) I.Alb.A.F.Serb-Cr.-O.A.Sb-Cr.: cor propri iniciative exch. ill.
pc e 07.

Roma

222. Sr. Caprice, Antonio / Via Sardegna, 139 / stud. jur. (1917)
I.F.A.L.P.

221. Dr Guidi, Gianfranco / Via Mizza, 11 / agricultor (1903)
I.F.G.H.P.Galla pluri L.I. -- coresponde solmen secun propri iniciative.

SVISSIA   Zürich

224. Sr David, Hans / Südstr. 150 (1900) G.I.F. cor in diferent lingues
europan.

Modification: de Zürich a Lausanne

90. Sr Moeckli, Adolph / Villa Languedoc «Bellevue», Chemin du
Reposoir.




## Prof. Gonzague de Reynold pri Esperanto    Doc. 152

... Quo do es Esperanto? Li unesim vez quande on audi parlar it, on
ne have un impression desagreabil; in contrari: it es un lingue dulci e
monoton, pro li fixitá de su accentu plazzat sempre sur li preultim
síllabe. In contra li impression dat per letion es mult minu favorabil:
li paroles ne es ínconosset, ma ili aspecte transvestit -- ili fa li
impression de paroles latin vestit in slav maniere. Si on vell dar a
Esperanto un geografic situation, on vell dever plazzar it alcú inter
Rumania e Ukraina, quam un lingue de orígine latin, ma fortmen impregnat
de russ e polonés con elemental german e forsan oriental. In fact on es
confusionat sam quam córam un lingue chiffrat...

Li aspecte es decidetmen bizarr -- por ne dir barbaric; on es in li
steppe -- in un steppe linguistic. Desde que on possede li clave, on
posse intrar in li machine e vider qualmen it es constructet:

Esperanto es un compromisse. Su structura aproxima se al lingues
germanic e slav, li vocabularium al lingues latinid. Zamenhof ha
comensat per li structura, il do ha fortmen negliget li vocabularium:
per to il ha fat un erra fundamental. Il ha provat constructer un
structura extremmen simplic, ínvariabil, schematic: per ti principie
Esperanto sta ancor inter li lingues apriori, li codes.  ....

Li alfabete e li pronunciation, e in consequentie anc li ortografie, es
de un real desfacilitá, -- li sol, secun nor opinion, in li tot
grammatica, ma it revela se ye li usation. Hay ta un punctu extremmen
vulnerabil. Li rest del grammatica es contenet in un págine. Ma li grand
invention de Esperanto es un sistema de ínvariabil sufixes, de queles
chascun designa un categorie de paroles...

Pri li sintaxe, it es a signalar li aplication del acusative, sive por
indicar li complement direct del verbe, sive por indicar li scope de un
movement, sive por evitar cert ambiguitás, etc. Esperanto posi li
epitetic adjective in li acusative e li predicativ adjective in li
nominative. Con ti sistema pruntat ex latin, li construction del frases
resta líber. Quam on vide, li structura de Esperanto es combinat talmen
que on obtene li maximum de simplicitá, de regularitá. Omnicos reducte
se a un schema, e on ne posse negar li habilitá de Zamenhof: il ha tre
bon arangeat interiorimen su ludette, con poc files de ferre.

E li ludette functiona. Esperanto es parlat, leet, scrit, comprendet,
repandet; li puppe marcha, aperte e clude li ocules, di «papá» e
«mamá» e mult altri coses. Por multes to sembla esser un miracul, li
«esperantistic miracul». A nos to sembla tre comprensibil: li hom ha
realisat altri colpes de habilitá. Resta a saver, *qualmen* li puppe
marcha, *qualmen* Esperanto functiona: li *proquó* ne sufice nos:




Por comensar, it salta al ocules que li alfabete de Esperanto ne es
nullmen un simplification, ni comparat al alfabete francés, ni al
alfabete german. Su accentuat consonantes pruntat ex li lingues slav es
un completmen ínutil complication. Ex
ili resulta extrem desfacilitá de pronunciation e desharmonie...

Aspirante a simplicitá, il (Zamenhof) fat li sam erra quam Volapük: li
mutilation del radicas. In Esperanto on di koni vice conosser, limo vice
límite, sxiri vice F déchirer (lacerar), distri vice distraer, etc. In
ti e altri simil paroles li radica es reductet a un statu misconossibil.

Li selection del radicas esset sovente fat con un total miscomprension
del signification originari, mem -- noi vell dir -- del morale del
lingues. In omni lingues, li pare fundamental de patre e matre es
designat per du paroles diferent. In Esperanto on ha prendet li latin
parol pater e ha fat patro por patre, quo es tre bon, ma patrino por
matre, quo es un linguistic monstruositá. (It vell esser ínutil excusar
it per F. patron e patronne (Occidental: patrona); ta it acte se pri un
function quel posse esser exercit per un fémina, ne pri un distintion
fundamental e fisic.) ...

Un altri (misprense) del sam specie trova se in mann e fémina. On posse,
si absolut necessi, haver li sam radica por ti du paroles, si it
expresse li génere homan sin distintion del sexu. p.ex. latin homo,
german Mensch. (Occidental: hom, homo, homa). Esperanto vell har posset
selecter li radica latin hom e far de it homo por mann e homino por
fémina: to ne vell har esset tre bell, ma sat logic. No, il selectet li
radica latin quel designa li virilitá «pax excellence», e de viro,
mann, it fa virino, fémina. In latin e de ta anc in francés on di virago
por designar un fémina con masculin allures, p.ex. li «fémina barbat»:
on do divina quel sens on vell posser dar a virino. Ma ne content pri
to, save vu, qualmen Esperanto designa li tauro? virbovo, li mannic
bove!



To veni quam consequentie del principie, que por restar fidel al lege
del extrem simplification, un litt númere de radicas es necessi. In
consequentie, Esperanto es fortiat formar paroles composit queles
sovente es perifrases complicat o divinettes infantin. Por traducter
«hag» (F haie, G Hecke) it di _branĉobarilo_, impediment de branches, o
_arbetobarilo_, impediment de litt árbores, o _dornobarilo_, impediment de
spines... o _kreskaĵobarilo_, impediment de alquicos crescent. «Era»
es dit _tempego_, o _tempo-kalkulado_, o _jarcentaro_, quo, descomposit, es:
grand témpor, action calcular li témpor, colection de centenes de annus
- ancor un hibrid germano-latin (Esperanto es plen de ili). Noi ha mem
trovat un perle, quel Delisle ne vell nequande har imaginat:
_vagonar-kontraŭ-sku-eg-risorto_, traductet litteralmen: «ressor contra
li grand sucusses de un colection de vagones», ples divinar: it es
*buffre*.

Li ínprecision e li povritá del vocabularium esperantic es un fonte de
confusiones sin númere... (Continuation in proxim numeró de Cosmoglotta B)

«Esperanto Internacia», nro 10, julí 1937, p. 99 di pri Esperanto:
«Ĝi estas kulturperilo». Self-reconossentie? No! «per-il-o» ne es
F. péril, Occidental dangere. It significa... medie! (derivat del preposition
«per» e «ilo» -- instrument).



Erik Stenberg:  Ili atende lor moné...

Un sved colaborator comunica nos li interlinguistic situation in su
land. Noi considera util resumar it in sequent:

Nor letores probabilmen conosse li nómine del sved Ido-gazette
«Center-Bladet» publicat in Orebro in Svedia, in grand formate e con
grand extension. On es tentat pensar que un movement havent un tal organ
deve esser floreant, precipue in comparation con Occidental, de quel li
organ sembla modest.

In realitá, li Ido-movement es hodie subtenet artificialmen per un
mecen, sr Dr Nilsson, quel es dupat per quelc interessates pri li ver
situation interlinguistic. Su secretario, sr Röhnisch, conosset de nor
letores per su lettre qualificant li Occidentalistes quam «dement»
(Cosmoglotta B, p. 70), cuida que su mastro resta in li necessi ilusion que Ido
es in plen triumf. Simil al famosi can Cérbero del classic inferne, sr
Röhnisch ha devenit un feroci gardero. Mem Orpheus con su lira ne vell
successar indormir le durant 5 minutes.

Ante poc semanes un de nor amicos sved, hante scrit a Dr Nilsson pri
interlinguistic aferes, recivet un lettre monstrant que in realitá li
secretario sr Röhnisch dicta li responses a su patron, si il ne mem
intercepte li lettres adressat a dr Nilsson, nam un mann conossent li
factes ne vell scrir talmen.

Li response de sr Röhnisch, signat de dr Nilsson (esque li signatura es
autentic?) asserte que «li Ido-movement ne es desprosperant!»

In 1914 li Ido-Union havet 1500 membres payant, in 1923: 904 membres, in
1932: 450, in 1934: 103 membres, e desde ti témpor ancor pluri eminent
membres quam sr Matejka, Akerman, Géza Hant, Dal Martello, ha abandonat
it. E to on nómina un prosperant movement!

E sr Röhnisch continua: «Li Ido-congresse de Paris in august 1937
havet 250 persones queles ha payat lor contribution.» Vi un specimen
del informationes per queles sr R. mantene li entusiasme de su
protector. In realitá li Ido-congresse recivet 80 inscritiones, secun li
declaration oficial del secretaria del congresse self, e solmen 38
(triant-ott) partiprendentes assistet al reuniones, e inter ili trovat
se quam invitates 2 Esperantistes e... 3 Occidentalistes! Sr Röhnisch
vell dever hontar bluffar talmen. Quande il scri, que omnicos ha
diminuet desde li guerre -- li pacifisme, li religion -- il vell dever
adjunter anc... li veracitá!

Sr R. parla pri li litteratura de Ido, pri «li 30 annus de Progreso»
etc. In li Ido-congresse de Paris esset exposit just ti colection de
Progreso. Un de nor amicos prendet un exemplare de ti Progreso: it esset
composit presc exclusivmen de articules de sr Matejka (chef-redactor),
sr Ilmari Federn (nominat li «max bon stilist de Ido»), sr Akerman
(membre del Ido-Academie) e sr M.K. Gardner (membre del Ido-Academie).
Ma, facte amusant, de ti quar stelles del Ido-litteratura, li unesim tri
es hodie Occidentalistes. Li quaresim ne va tardar...




Córam ti constant fugida del max competent Idistes vers Occidental, sr
Röhnisch
consola se per li facte, que sr Lundborg ha fat in su testament un
donation de 30000 sved krones por Ido, queles ante usation va crescer a
100000 krones, e que pos li morte de sr Ahlberg li naturalistic Novial
va desaparir, e que tande li Idistes va posseder li Robsahm-fund, it es
ca. 35000 krones, e que dr Nilsson va continuar auxiliar les tam long
quam il vive, e va probabilmen favorisar les in su testament.

Nu, li situation es clar, li ultim Idistes expecta li morte de tri
persones: de srs Lundborg, Nilsson e Ahlberg. To vell far un interessant
tema por un comedie de teatre o film: li testamentatores spiat de lor
futur heredantes. Chascun annu ti povri, benque rich, futur victimes
deveni un poc plu old; li cordie de sr Röhnisch es sempre plu dilatat
del esperantie; bentost, sam quam un Rubi-Pell il va posser dansar li
danse del scalp e incassar li testamentes. Ebrie de joya il contempla li
povri Occidental quel have solmen su bell ocules por conquestar li
munde, e il moca it.

Yes, Occidental es ancor sin fortun, ma it have un qualitá mult plu
potent quam li richesse: it possede li fortie del fascination. A quo
servi a Ido expenser milles e milles de francs por li propaganda, si su
adherentes abandona it finalmen por adherer a Occidental? De 1908 til
1914, Couturat, Ostwald e Lemaire ha expenset 250000 frs. francés
(queles hodie vell valer 500000 frs. sviss). E quo on obtenet por to? un
international congress con 32 partiprendentes 30 annus plu tard! Li
povri sr de Wahl per li sol intrinsic fortie de su ovre ha decomposit un
movement fundat per moné sur un fals base scientic. Esque sr Röhnisch
crede seriosimen, que il va posser far per 100000 krones, quo li
talentosi dr Couturat ne successat far per 250000 frs.?!


## Cronica


### Anglia

«The British Esperantist», sept. 1937, raporta que li British
Broadcasting Company (Radio-companie) ha bannit Esperanto. It publica un
lettre del controlero del programmas, quel constata que in fact un
radio-di-curs pri un viagea al Esperanto-congresse in Polonia devet
esser purat de presc omni alusiones a Esperanto. Li radio-oficiario scri:
«...vu save probabilmen que desde mult annus B.B.C. considerat se quam
obligat al opinion que it ne posset accepter suggestiones por
radio-emissiones in Esperanto o emissiones apoyant li pretensiones de
Esperanto quam un lingue international.»


### Brasil

Nor representant, sr B. Snaider, esset subitmen fortiat cessar
li representation de Occidental. Ples notar que su adresse plu ne es valid.
 F.L.




### Svedia

Sr Bengt Hammar ha publicat un resumé in Occidental de un
medicinic articul aparit in Nordisk Hygienisk Tidskrift, Stockholm,
1936, Nro 10-12, por far it accessibil a colegos ne conossent li sved
lingue. Li articul tracta «Li excretion de ascorbic acide in li urine
che infantes (7-13 annus) ante e pos grand doses de ascorbic acide
(C-vitamines)» Interessates posse demandar li brochura che li autor: sr
Med. Lic. Bengt Hammar, Holländaregatan 33 VI, Stockholm. Ples adjunter
un respons-cupon.   I.F.

-- Li nró A 116 de Cosmoglotta con li historie del L.I. esset distribuet
al total sved presse, i.e. ca. 100 jurnales.   F.I.

-- Sr. E. Zachrisson, professor del anglés lingue in li Universitá de
Upsala e autor de «Anglic», li simplificat ortografie da anglés, morit
li 27.7.1937. In 1908 il devenit dr. phil. e universitari docente de
anglés. Quelc annus plu tard il devenit instructor de anglés e german in
li seminarie por instructoras de secundari scoles in Stockholm, e 1921
professor de anglés in li Universitá de Upsala. Quam scientist prof. Z.
explorat li anglés nómines local. Por li profan publica il esset li
autor de Anglic e un acri adversario de Esperanto.   E. Bgn.


### Svissia

Ye li 28. julí, li Centrale in Chapelle havet li grand plesura
reciver durant quelc hores li visite de dr Bertil Blomé, ancian redactor
de Cosmoglotta, e su amabil marita. Il havet ocasion inspecter li
present statu del administration de Cosmoglotta, e discusser diferent
lingual problemas queles interessat le quam co-autor del grand lexico
Sved-Occidental in preparation.   F.L.

-- Desde quelc témpor incontra se regularimen unvez per mensu in
Lausanne srs Berger, Federn, Lagnel e Moeckli por discusser li current
aferes.

-- Sr Moeckli ha amabilmen prendet sur se li preparativ labores por li
ho-annual reunion general del SAPO, quel va haver loc soledí, li 10.
oct. in Lausanne.

-- Li economic revúe «Wirtschaftsring» Nr. 993, 30. julí 1937
mentiona Cosmoglotta B de junio, e publica un traduction german del unesim parte
del cronica de dr Nidecker pri «un nov medie de comunication».

-- Secun quo noi posset controlar, Cosmoglotta A 116, «Historie del L.I.»
esset recenset in «La Patrie Valaisanne» (Sierre) e «Il Dovere»
(Bellinzona), ambi del 8. sept. e in «Le Démocrate» (Payerne) del 25.
sept.


### Tchecoslovacia

Li 14. sept. ha morit li president-liberator T.G. Masaryk, fundator del
republica tchecoslovac, pos un vive de 87 annus. Grand dolore ha frappat
li tot nation tchecoslovac e nor tchec amícos, a queles noi expresse ci
nor sincer condolentie. Masaryk ne apartenet solmen a Tchecoslovacia, il
aparteneh al homanité. In Occidental aparit un traduction de su ovre
«Democratie e Humanitá». Un necrolog pri li grand morto va aparir in
li proxim Cosmoglotta A.   C.R.



-- Li revúe «Pax», sept./oct. 1937, edition international, aparient
in Praha, recense li Historie del L.I. in Cosmoglotta A 116 e publica un
articul in Occidental: «Ex un grand manifestation de Genève -- Un
movement del yunité» extraet ex li jurnale «Národni osvobození»,
traductet in Occidental de Jaroslav Volný.

-- «Nezávislá Politika» continua inserter noticies pri Occidental.

-- «Occidental-Bulletin» reapari pos 2 mensus de vacanties, con mult
noticies pri li movement, e propagandistic successes atinget durant li
témpor vacantial. Remarcabil es un plen págine con lingual
explicationes, specialmen pri traductiones de cert expressiones de Tchec
e... Esperanto.

U.S.A. -- Li revúe «Writers' Markets and Methods», un revúe quel torna
se in prim linea a scritores professional o amatori, aparient in
Hollywood, contene in su nró de sept. 1937 un articul de un plen págine
de sr Paul D. Hugon «Occidental, the new Universal language» tractante
Occidental precipue quam medie por aprender clarmen pensar e por elargar
linguistic conossenties. Un textu es dat quam teste.

EX LI PAPER-CORB pro manca de spacie devet ti ci vez esser evacuat
altriloc quam in Cosmoglotta B. Ples ne desesperar, amat letores, noi es
plu trist quam vu. Ma quo devet esser, devet esser. In compensation it
va aparir in li proxim numeró de Cosmoglotta A. Yo invia un besa volant
a chascun letor.  Miq.

Ples ne obliviar renovar vor abonnament a Cosmoglotta e vor membritá che
li Occidental-Union in just témpor. Ples facilisar li grand labor del
administration.


## Contene:

- Optimisme, optimisme, optimisme
- Mersí de E. Wahl
- A nor colaboratores
- Congress-problemas
- On sercha un abreviation
- Prof. Gonzague de Reynold pri li L.I.
- On scri nos...
- Evitar duplic labor
- Universal Lexico de Occidental
- Lexico de Occidental
- Noi sercha colaboratores por machin scrition
- APIS
- Prof. G. de Reynald pri Esperanto
- Ili atende lor moné
- CRONICA: Anglia -- Brasil -- Svedia -- Svissia -- Tchecoslovacia -- USA
- (Ex li Paper-Corb).

Colection de Vocabulariums poliglott de Occidental -- Ha aparit til nu:
 SFr.

Tom 1. Occidental-Dan, de Federn e Haislund, 36 pág. formate A 6,
afrancat -.50

Tom 2. Occidental-Anglés de Federn, Kemp e Haislund, 16 pág. A 5,
afrancat -.60

Tom 3. Occidental-Italian de Federn e Ritter, 12 pág. formate A 5,
afrancat -.30

Tom 4. Occidental-Tchec de Svec, Podobský e Federn, 24 pág. formate A 5,
afr. -.60

Fund de propaganda, liste de donatores 1: F.L. SFr. 5.—; R.B. 5.50; I.F.
5.—



LI OCCIDENTAL-INSIGNE, excellentissim medie de propaganda, in bell blanc
metalle. Precie F. 1.50. Ples comendar it del INSTITUTE OCCIDENTAL,
Chapelle (Vd), Svissia






# Cosmoglotta A 118 (nov-dec 1937)

COSMOGLOTTA, nov.-dec. 1937. (Annu XVI.) No 7 (118)


## Contene

- Li lingue international, un artistic problema.
- Prof. Madhrepore solue li problema del L.l.
- Li latin proverbies e lor traduction in Occidental.
- Scrir in li tren  de ferrovia.
- Vocabularium del viages.
- Acompaniator de Viage.
- Cronica.  Thomas Masaryk.


## Li lingue international -- un artistic problema

On ha plurivez insistet pri que li creation de un L.l. es un
*tecnic* problema.  To es fals! It es un *artistic*
problema.  Un lingue ne es un instrument, ni un machine, ma psicologic
function, do efectentie de un organisme, e benque it self ne es un
organisme, tamen in su form it es modellat paralel al singul psichic
organisme. Alqui ha dit: Chascun lingue quel noi mastrisa, da nos un
nov anim. To es certmen ver. Li lingue es li image del anim, e li anim
forma li organisme, ne  invers.

(Image: E. de Wahl, aspirante de marine in li epoca de Volapük.)

Li vive ne ha nascet del anorganic  mort materie. Anorganic materie es
dejettallia del vive. Vive e organisme es solmen du divers aspectes de
un sam cose.  De ta venit li idé que li lingue es un organisme. Advere
to ne es, ma it efecte talmen quam si it vell esser.

E sammen quam inter córpor e anim existe un constant action reciproc,
sam anc inter li lingue e li genie del popul.

Un popul quel accepte un foren lingue, muta it secun su psiche. Ma anc
li psiche del popul es mutat, influentiat per li foren lingue.  In li
témpor primitiv ne existet ni germanes, ni franceses, existet solmen
divers tribes germanic, gallic, anc in li medievie. Por li germanes li
traduction del Bible per Luther esset li creation del germanic nation ex
li singul tribes. Hodie prepara se li via a un europanité. Li emanation
de ti comun europanité es li europan lingue.

It es format per li europan psiche, e it forma li psiche europan.

In li arte, formation es nominat styi. Pro to fotografie ne es arte.
Stil es to quo es caracteristic por un témpor e por un popul, li norm!
Ma stil creat ne del tecnico, ma del artist. Stil es un artistic. It
include  e limita li ínfinit varietá del natura in cert regules, formes,
queles coresponde al psichic sentiment conform al spíritu del epoca.




Per to naturalmen ne es dit que li tecnica ne have un important
signification che li creation del stil. Pontes de ferre o petre have un
altri styl quam pontes pendent fat de lianes. Talmen li stil de un
hodial europan comun lingue necessimen deve esser un altri quam in
antiqui Roma o in li medievie. To on posse sentir anc in li lingues
artificial. Zamenhof havet instincte por stil; Couturat, Rosenberger
esset solmen tecnicos. Pro to li relativ success de Esperanto! e li
missuccess de Ido, Neutral, etc., proque lor autores ne esset
artistes.

Naturalmen un ver artist besona un precis conossentie del tecnica quel
apartene a su ovre, e li scientic bases por it. Ma li creation self  ne
es un problema del tecnica, ma un ovre de arte. Pro to it ne posse esser
corectet. Li necessi progress es inaugurat per un nov ovre de  arte in
un nov stil.

Noi have solmen 3 tal lingues con propri autonom coherent stil intern;
ili es Volapük, Esperanto, Occidental. Malgré li total diferentie de ti
tri lingues noi posse remarcar que ili apartene al sam  categorie de
lingues, tam in li metode del parol-formation per sufixes,  prefixes e
desinenties, quam per li maniere del expression, quel in omni 3 es
europan, e in li curs del témpor ha etablisset un cert tradition,
progressente poc a poc del statu de pur aglutination, per Mackensenic
paroles, a un comensa de flexion.

Lingues isolativ del tip chinés-anglés con ínchangeabil paroles sin
distintion del grammatical caractere (substantiv, adjectiv, verb,
adverbie) til nu es representat per Latino sine Flexione, Etem e  Uniti
langue, li unesim un torso, li duesim un esquisse, li triesim un
ínharmonic mosaica de pruntat materiale. Omni tri sin fortie creativ.
Quam parasites ili vive del capitale del altres, e quam omni parasites
ili es íncapabil por vive autonom.

Inter ti tri divers types (aglutination, flexion, isolation) sta
Occidental. Su derivation es quasi totalmen aglutinativ, li sol flexiv
formes es li casu indicat in li regul del perfect con d e r, e in li
grec  scientic paroles (1) ye -ma, queles intercala -t- in derivation, e
(2) li substantives in -s(e), queles deriva adjectives in -tic, e quelc
international paroles Mackensenic stant extra li derivation. Li
grammatical parte es quasi totalmen analytic tam in declination quam In
conjugation, con li sol micri diversion pri li casu objectiv che li
personal  pronómines.

Talmen it representa un juntion del tri tipes in li max economic  e
practic maniere, evitante un steril e rigid unilateralitá del du extrem
tipes: aglutination e isolation, e juntente les per un curt elastic
vivent charnire: li flexion.

Per ti combination Occidental atinge ti atraent charme de naturalitá
(flexion) apu un maximum de regularitá (aglutination-), (sintetisme) e
simplicitá (isolation, analitisme).  Edgar de Wahl.




## Ex li paper-corb: Angul humoristic

(Li redaction de Cosmoglotta ne es responsabil pri ti angul)

Professor Madhrepore solue li problema del Lingue International

Recentmen noi promesset a nor letores un articul pri li nov lingue del
mundi-famosi professor. Noi deve decepter les. Li ha decidet abandonar
li idé publicar  un propri sistema. Il vole soluer neutralmen li
problema del lingue international.

Sin dúbit li afere es in max bon manus: Professor Sysiphos Q.
Madhrepore ha esset  ganiat por li idé del L. l. solmen in li annu
passat. Antey il ne interessat se pri it,  e ancor hodie il ne crede in
it. Il do ancor ne have un opinion definit, to garanti su  neutralitá. E
su grandissim competentie in bibliomanic questiones predestina le quasi
quam suprem arbitro de interlinguistica, pro li grand afinitá del du
materies. Ma  li professor have un generosi ánima: «Yo ha renunciat a
far un propri sistema -- to  ja es un pruva de grand objectivitá e
neutralitá. In plu yo ne va admisser in mi societé null critica contra
unaltru. Solmen abstract questiones va esser permisset. Noi va  elaborar
un serie de criteries secun queles li diferent sistemas de L. l. va
esser judicat.  Si ili ne es conform a mi criteries, tant plu mal por
ili.»

Li criteries ja es in parte etablisset, e anc adoptet con unanimitá per
li max competent person, professor Madhrepore self. Noi es autorisat
mentionar ci quelc criteries, esperante que sr Prorok ne va leer les. Ti
senior have un desagreabil maniere destructer  omni joya quel on posse
sentir pri un scientic, competent. neutral, objectiv labore.  Tal
criticastros vell dever esser excludet ex li movement de L. l.

Li unesim criterie de prof. Madhrepore es:

Crit. 1 Li lingue international ne besona esser international.

Si li internationalitá es indicat in li nómin, it es evidentmen
self-comprensibil,  que it ne besona esser anc in li lingue self. To
vell esser un pleonasme, un delicte contra li principie de «necessitá e
suficentie». It es clar, que it es necessi expresser li
internationalitá, ma que it sufice far to in li nómin. It es to quo li
professor nomina per un parol sanscrit: teleosophie.

Crit. 2. Li paroles international deve esser excludet ex li Lingue
International.

Chineses e Japaneses ne comprende li grand lingues nominat
international. Pro  to it vell esser un ínjustificabil privilegiation
del west-europan popules, on vell  prender paroles comprensibil inter
omni occidental nationes, ma ne inter li orientales.  Li neutralitá
demanda, que sam desfacilitá existe por omnes. Do, si on prende un parol
international, it deve almen esser tam defigurat, que it presenta un
cert desfacilitá  anc al europanos e americanos, quam consolation por li
orientales.

Crit. 3. Li structura del L. l. posse esser a-priori.

Ti criterie es necessi pro neutralitá, por ne excluder Volapük. In
céteri it ne deve deve esser miscomprendet: A-priori e a-posteriori ne
es tam oposit a unaltru, quam on vell creder, si on consenti pri un
gradu medial, quel on posse nominar modificat
apriorisme-aposteriorisme.

P.ex. li finale -ön del infinitive in Volapük es aposteriori, nam it es
suggestet per li german infinitives «tönen, verschönern». Li finale
-ob del indicative 1. person singulare, «löfob» (yo ama) retrova se in
german «si fragte mich, ob ich sie liebe» durant que li participial
finale -öl, «löföl» (amant) es reconossibil in german «Erdöl,
Olivenöl, Maschinenöl». In sam maniere li conjugation per prefixes:
«älöfob» (yo amat), «elöfob» (yo ha amat), «ilöfob» (yo hat amat),
«olöfob» (yo va amar), «ulöfob» (yo vell amar), es visibilmen
suggestet per francés «j'aimais» (pronunciat «ämä»), per german
«ich habe geliebt», «ich hatte geliebt», «ich werde morgen
lieben», «ich würde lieben». Do li sistematisation del verbal vocales
in Volapük es «modificat a-priorisme».

Talmen a-priorisme e a-posteriorisme admisse mult gradus, e li
atribution del términos a-priori e a-posteriori depende del vis-punctu
adoptet. Ti important decovrition de professor Madhrepore revolutiona
omnicos quo ha existet til nu.



Crit. 4. Adaptation del ortografie de international paroles.

Si ye li adaptation del ortografie de international paroles al alfabete
del L.l. eveni  un conflicte inter li besones de pronunciation e
ortografie, li necessitás de pronunciation  deve generalmen prevaler, e
si it existe un divergentie del pronunciation, pronunciation comun al
max grand númer de lingues o trovat in max largmen usat lingues, deve
prevaler.

Por exemple, si on adopte li principie de invariabilitá del
corespondentie inter son  e simbol, e si li son «sh» quam in anglés
«sheep» deve esser simbolisat per li líttere s e li son «a» quam in
«nation» per líttere «e» e si li diferent pronunciationes  del parol
«station» deve esser prendet quam base por li notion station h, e si
omni substantive deve finir per -o, tande on va dever prender
pronunciation del lingue  max difuset, it es li anglés, e adaptar li
ortografie a ti pronunciation, do li resultant form in Lingue
International va esser «stesno» e ne «station, stacion, o
stazione».

Crit. 5. On ne mey serchar erras in ti criteries, tande on ne va trovar
les.

Quant capes, tant opiniones! (Latin «Quot capital, tot consensus») e
malevolent criticastros sempre va trovar objectiones. Per li proposit
criteries li desfacil unitá del problema es dividet in mult problemas
partial. It vell esser un absolut miscomprension  del parol
«sintetisme», regardar li criteries in sinoptica e serchar
contraditiones inter les.

Ti criteries aprobat per li competent linguistic opinion de prof.
Madhrepore, posse  esser regardat quam un solid base de quel posse
proceder li labor por li definitiv  solution del problema del lingue
international.  Farfarello.

La internationale Ido e son application aux sciences pharmacologiques de
Dr Laurent. -- Noi regreta ne har conosset antey li important libre
publicat ja in 1935. Su autor, Sr. J. Laurent de Marseille, presentat it
quam tese por obtener li gradu de Dr in farmacologie. Exter li parte
scientic pri quel noi va parlar un altri vez, ti tese consacra mult
págines al historie del lingue international e raconta li orígine de
Ido, evidentmen sin conosser li ver factes revelat solmen in li ultim
numeró de Cosmoglotta  Sr. Laurent parla anc pri Occidental ma it es evident que il
vide it tra li binocules de Beaufront. Il parla pri li anarchie de su
derivation pri su anomalies e su illogismes. Assertiones sin  pruvas ne
auxilia li solution del problema. Noi peti Sr. Laurent benevoler citar
nos  exemples de anarchie e de «illogismes» in Occidental e si il trova
tales noi ingagea nos  citar le un duplic númer de tal exemples in Ido!
Tro sovente on ha condamnat Occidental per assertiones sin pruvas. Til hodie
un sol Idist ha penat colecter un list de exemples «defectosi» in Occidental
por apoyar su demonstration, e ti adversario,  quel nominat se A.
Matejka, ex chef-redactor de Progreso, es nu in li range del admiratores
de Wahl! In li págine 97 de su libre, Sr Laurent proposi introducter
quelc ameliorationes in Ido. Il suggeste por exemple li adoption del
sufixe -asiono por indicar li idé de action, mancant in Ido, e il cita
quelc derivates obtenet: expozasiono,  produktasioni, etc. Esque Sr.
Laurent save que just tal abstrus formationes causat li fiasco de Idiom
Neutral avan li Comité del Delegation in 1907? It ne valet li pena
repussar ti idioma pro tal derivation si hodie on introducte it in Ido.
Noi ne comprende  qualmen on vole nu fortiar li homes dir audasiono,
ppropozasiono, produktasiono, redaktasiono, etc. quande, ante 15 annus,
de Wahl ha trovat li medie formar regularimen audition, proposition,
redaction, etc. Desde long li Idistes ha  constatat quant necessi es li
introduction del sufixe international -ion in lor lingue e  ili ne vide
que sol li regul de Wahl solue li question.

Ancor in 1934 preident del Ido Academie, Sr. Quarfood, constatat que
Mutaciono esas internacione plu komprenebla kam mutaco. Tre just! Ma
anc li altri paroles finient  per -aco deve esser changeat a -aciono. E
li verb ne possente esser sempre -acionar,  ma -ar (muta-r, muta-t-ion)
it resta ancor a trovar li regul por derivar -aciono de  -ar.
Ínfallibilmen on reveni al regul de Wahl! To noi ha ja demonstrat
multissim  vezes; ma on resta surd!   R. Bg.




## Li latin proverbies e lor traduction in Occidental







|===
| Latin | Occidental

| Ab absurdo | Per lu absurd
| Ab irato | Pro colere
| Abusus non tollit usum | Li abusa ne impedi li usa
| Abyssu abyssum invocat | Li abiss invoca li abiss
| Acta est fabula | Li act es ludet
| Ad aperturam libri | Con apert libre
| Ad gloriam | Por li glorie
| Ad patres | Al patres
| Ad majorem dei gloriam | Al plu grand glorie de Deo
| Ad unguem | Al ungul
| Ad vitam aeternam | Por li eterni vive
| Age quod agis | Acte quo tu acte
| Alea jacta est | Li lot es jettat
| Alter ego | Altri ego
| Amicus humani generis | Amico del génere homan
| Ante mare, undae | Ante li mare esset li undes
| Aquilla non capit muscas | Li áquil ne capte moscas
| Ars longa, vita brevis | Li arte es long, li vive es brevi
| Audaces fortuna juvat | Fortuna favorisa audacioses
| Audi alteram partem | Audi anc li altri partie
| Aurea mediocritas | Aurin mediocritá
| Aures habent et non audient | Ili have oreles e ne audi
| Auri sacra fames | Execrabil fame del aure
| Ave Imperator, morituri te salutant | Salute, Imperator, lis destinat al morte te saluta
| Bella matribus detestata | Li guerre maledit del matres
| Caeli enarrant gloriam Dei | Li ciel narra li glorie de Deo
| Calumniare audacter, semper aliquid haeret | Calumniar audacimen, sempre alquicós resta
| Carpe diem | Usa li hor
| Carpent tua poma nepotes | Tui nepotes va colier tui pomes
| Casus belli | Casu de guerre
| Cave ne cadas | Atente ne cader
| Cedant arma togae | Mey li armes ceder al toga
| Circulus vitiosus | Circul viciosi
| Cogito ergo sum | Yo pensa ergo yo existe
| Concedo | Yo concede
| Coram populo | Córam popul
| Corpus delicti | Corpor del delicte
| Credo quia absurdum | Yo crede pro que it es absurd
| Cum grano salis | Con granul de sale
| Currente calamo | Per plum current
| Curriculum vitae | Li carriera del vive
| De gustibus et coloribus non disputandum | Pri gustes e colores on ne disputa
| Denisit in piscem | Finit in caude de pisc
| De te fabula narratur | Pri te raconta li fabul
| Difficile est satiram non scribere | Desfacil ne scrir satire
| Dignus est intrare | Il es digni intrar
| Divide et impera | Divide e impera
| Dulce est pro patria mori | Dulci es morir por li patria
| Dura lex, sed lex | Dur lege, ma lege
| Errare humanum est | Errar es homan
| Ex ungue leonem | Del ungul es conosset li leon
| Felix culpa | Felici culpa
| Fiat justitia pereat mundus | Justicie deve esser, mey perir li munde
| Finis coronat opus | Li fine corona li ovre
| Flagrante delicto | In flagrant delicte
| Fluctuat nec mergitur | It fluctua ma ne inmerse
| Fugit irreparabile tempus | Li témpor irreparabil fugi
| Gutta cavat lapidem | Li gutte cava li lápide
| Hoc signo vinces | Sub ti signe tu va victer
| Homo homini lupus | Li hom es lupo por li hom
| Horror vacui | Li horrore del vacui
| In cauda venenum | In li caude es li venen
| In tempore opportuno | In opportun témpor
| Inter nos | Inter nos
| In vino veritas | In vin es veritá
| Ira furor brevis est | Li colere es un curt follie
| Manu militari | Per manu militari
| Medice, cura te ipsum | Medico, cura te self
| Memento, homo, quia pulvis es et in pulverem reverteris | Memora, hom,
| que tu es polve e que tu va retornar al polve
| Mens sana in corpore sano | Mente san in córpor san
| Mors ultima ratio | Li morte es li ultim rason
| Multi sunt vocati, pauci vero electi | Multes es vocat, poc es electet
| Natura non facit saltus | Li natura ne fa saltas
| Nil novi sub sole | Nequó nov sub li sole
| O sancta simplicitas | O sant simplicitá
| Post mortem nihil est | Pos li morte, nihil es
| Pro domo sua | Por su dom
| Quia nominor leo | Pro que yo es nominat leon
| Qui bene amat, bene castigat | Qui ama bon, puni bon
| Qui habet aures audiendi audiat | Qui have oreles por audir, audi
| Qui sine peccato est | Qui es sin pecca
| Sapiens nihil affirmat quod non probet | Li sapient afirma necós, quo il ne pruva
| Stand pede in uno | Stant sur un sol ped
| Summum jus, summa injuria | Maxim jure, maxim injurie
| Timeo Danaos et dona ferentes | Vider quem fider
| Veni, vidi, vici | Venit, videt, victet
| Verba volant, scripta manent | Li paroles vola, li scrites mane
| Vox clamantis in deserto | Voce clamant in li desert
| Vox populi, vox Dei | Voce del popul, voce de Deo
| Vulnerant omnes, ultima necat | Omnes vulnera, li ultim morta

|===




Li fisic labor del scritor: Un matematico ha calculat li longore del
via sequet del plum quel scri. Li resultates es astonant.

In facte, un scritor tracia circa 30 paroles in un minute, ergo 1800
paroles in un hor. Si il labora ott hores in un die, to fa 14400
paroles. Ad ultra, on ha contat que li strec necessi por scrir 30
paroles have circa 5 m. In li fine del die li scritor ha do fat
percurrer a su plum 2400 m. In un  annu de 300 dies de labor, on obtene
720 km.


## Scrir in li tren de ferrovia

Vu possede un bell fontan-plum por posser scrir in omni loc e témpore.
Ma sedente in li tren de ferrovia, quel passa long distanties tra vast e
enoyant planages, vu senti li beson scrir un lettre o altri cos. Vu
scruva li capuce fro vor plum e prende paper. Ho ve! li scritura
aspecte quam un mosca vell har cadet in incre e poy fat un promenada
sur li paper! Qualmen scrir in un movent tren? Yo ha experit un medie:
on prende alcun suport, p. ex. un caderne con un rigid  covritura;
poy on prende li paper con li micri fingre del dextri manu; simultanmen
on tene li suport anc per li levul manu, per quel on  tene anc li micri
fingre del dextri manu sub li suport. Ambi brasses  es tenet líbermen
horizontal. Li tric es que talmen li chocas del vagon  traducte se
simultanmen sur ambi brasses, do it nasce null diferentie  inter li
movementes del scrient manu e del tenet paper. Benque it es  un poc
íncomod scrir talmen, li scritura es suficent secur e ne tro  desfigurat
per li chocas del vagon. Poc a poc on es fortiat changear li situation
del manu e del paper. Li metode es aplicabil solmen por scrir sur un
micri pezze de paper, admaxim sur un post-carte; ma  to ya sufice si on
have alquo urgent a scrir.

Dr. Peipers, Köln.




## Vocabularium del centres de interesse: viages

Por automobile e aviation, Ples vider sub ti titules.

Via. -- Move-ntie. viag-e, viage-ator, viag-ero. depart, start,
destination, arriva,  vi-arium, for-marcha, ab-marcha, detorn, circuit.
indirect via, curvi via, mis-via, ye  demi-via, curse, curr-ida,
zig-zag, re-veni-da, passagie, traject, sejorn -- pacc-age,  bagage,
coli, valise, pacca, cofre, -ette, sac -- passport, permiss de restantie
--  caravane. safari.

Vehiculation. -- Vehicul, coche, carre, carr-ette, carr-ede, landau,
caleche, tilbury  -- timon, furcat timon, rot, radion, felg, nabe,
rot-axe, fren, porta, tenette, fenestre,  sede, harnes, brid, flagel,
attelage --  taximetre, remise, hangar, garage, omnibus,  tram,
tram-via, strad-rel-via, diligence -- postilion, coch-ero, carr-ero,
carr-ett-ero,  carr-ductor, con-ductor --  halta, relé.

Marcha. -- Promenada, excursion  -- march-ator, ped-on  -- via, rut,
ped-via.  vi-ette, pal indicatori, born, carril, rot- sulc, slamm-fore,
slamm-iera, ravin -- baston,  bastonazzo, sac, dors-sac,  tur, tur-ism,
tur-ist, alpin, -ism, -ist, ascension,  guid, port-ator, Pica.
Ferrovia. -- Rel-via, rel-rut, rel-age, rel-ament, rel, ferrovi-ari
rete, rel-sistema,  interspacie del rotes, escarte del rotes, traverse,
pal, viaduct, tunnel, cable, rel-via  funiculare, nivel-passage, agulye,
bifurcation, aguly-ero, garda-via, station, intr-ada,  surti-da,
plat-form, tornant placc, disco, signal, trott-uore, caye, sala de
attende,  buffet, café-ia, in-registr-ation del bagages, venditoria del
-- lava-toria,  latrine, closet  -- tren, convoy, express, direct
tren, locomotive, ténder, station-chef,  chauffero, control-ero,
tren-chef  -- furgon, transport-wagon, wagon, charj-wagon,  cupé,
partition, compartiment, banca, porta, fenestre, danger-signal, corde de
alarm --  parachoc, bufre --  vi-arium, tren-libre, tren-list, guid de
relvias, bagage-depó,  cargo, charie, bilet, abonnament, porte,
transport-polis, ballot, fret-wagon, merce  de ordinari velocitá.

Verbes: Ear, vader, veni-r, departer, for-vehicular, viagiar, moer.
arrivar, avansar,  vehicul-ar, retornar, retro-ear, revenir, sejornar,
attelar, des-attelar, frenar, haltar,  flagel-ar, bridar, harnesar,
startar, rapid-ear, lent-ear, stoppar, in-pacc-ar, in-ball-ar,
promenar, ex-ear, quittar, for-ear, curr-er, ex-currer, marchar,
ascender, descender,  de-rel-ar, currer ex li reles.



Un magnetic balayator. Li administration del Vias de Quebec  ha just
provat un nov machine balayatori.  Li balayator possede, vice un balay,
un electro-magnete. Durant  li unesim prova along li strada de
Little-River in Quebec, li electromagnet atraet circa 9 kg de cloves,
scruves e altri metallic fragmentes.

Micri cause e  grand efecte. -- In li fine del annu 1936, li
circulation del electric  trenes inter Vallor e Lausanne, in Svissia,
esset interruptet durant pluri hores. Pos  mult serchas on finalmen
constatat que ti accident esset causat del eclatation de un isolator
plazzat contra un ponte proxim li village de Cossonay. On inquestet por
saver qui esset li autor de ti ruption, e on finalmen decovrit que li
culpabiles esset tri galoppones de  9 til 11 annus queles hat pissat
passante sur li ponte. Por amusar se, ili aroseat li  electric fila e
causat un curt-circuit, quo posset fulminar les. Felicimen ili escapat
del danger, ma lor genitores devet payar un bell factura!




## Acompaniator de viage

_Original raconta in Occidental._

Essente in Stockholm, in un mal pecuniari situation, per hasard  yo leet
in un jurnale li sequent anuncia:

____
Serchat confidibil person, catolico, preferibilmen francés, por
discret mission in afere familial. Alt honorarie. Responses al redaction
sub chiffre...
____

«Alt honorarie, catolico, francés...» Ti anuncia esset quasi
destinat  por me. Yo scrit, e pos tri dies yo recivet li response sur
lettre-paper con coron de comte e signat per un nómin francés, incitant
me venir a un solitari castelle sur un del grand benes in Svedia medial.
Un chec  payant li viage esset juntet. Yo departet.

Li ferrovia fat un ters, forsan li demí del rute quel junte li du
extremitás de Svedia along li bottnic golf. Del cité un ferrovia
secundari  ductet me durant quelc hores a west, vers li montania, e ye
li station  final un carre atendet me; in li fine del via, un demí hor
yo devet  ascender per pedes li scarp colline sur quel esset situat li
castelle. It  esset bass e larg, e havet li sam caractere quam li bass
gris nubes, queles  pendet largmen supra li trist paisage, con poc
plantes. Vidente to,  yo presentit, que mi mission ne vat esser gay.

Li comte, nobil e elegant, ye poc plu quam sixant annus, parlat  me in
nor lingue matrin. Su historie es racontat per poc paroles:

Su avo hat venit con Bernadotte in Svedia, li familie hat fixat se ta,
ma, deveniente sved cives, ili hat conservat lingue e religion con  li
tenacitá del minorité isolat e includet del majorité diferent.

Su filia, un yun flicca de apen duant annus, quem il hat inviat por
education a un monastere de nonnas in Sud-Francia, hat morit subitmen
ante brevi témpor. Il desirat que li sarc mey esser aportat a Svedia
por esser interrat in li capella del castell. Il hat avisat li abatessa
del  monastere pri to, e vell viagear self, ma li nova pri li morte del
filia  amat hat fat malad li comtessa, e il ne audaciat abandonar su
suffrent  marita. Pro to il hat anunciat pri un conreligionario
preferibilmen francés, quel, contra bon payament, mey charjar se del
mission ear  in Francia por directer li transport del sarc. «Yo ne
desira» il dit,  «que mi povri filia es transportat quam un specie de
pacca. Vu va por li eada prender li tren via Germania, ma por li retorn,
vu va prender un nave direct de Marseille a Stockholm. Yo desira que li
riscas del  change de tren mey esser evitat, e anc li possibil
molestationes per li  doanes. Li doane de Stockholm yo va avisar
self...  In li monastere  vu va dever acter e con tact e con energie»,
il cludet, «ínprevidet  desfacilitás ne es ínpossibil... »




Yo acceptet li mortic mission e departet. Yo arivat in li loc de mi
destination, un litt colorosi cité in Sud-Francia. Yo va acurtar li
formal  parte de mi mission: yo trovat li monastere, quel fat un
impression
desordinat, con portas apert, e con long coridores u nequi esset. Ja  ye
li intrada yo hat videt tra li porta apertet li sarc in li cellul del
portario, sin cuida, sin candeles.

In fine yo incontrat li abatessa. Ella parlat mult, con grand dignitá
ma anc con un cert confusion. Li fine esset, que yo ne posset reciver
li  sarc: li yun comtessa hat prendet li sacramentes e hat morit quam
nonna,  e li lege del monaster prescrit, que chascun nonna devet esser
interrat in su jardine, e que in consequentie it esset interdit
forprender un sarc.

Li consacration de su filia hat semblat ínconosset al comte, o almen il
ne hat dit me it. To ne esset mi afere. Yo havet órden aportar li
cadavre de su filia in Svedia.

Yo abandonat li digni dama, semblantmen resignante, ma in veritá
reflectente pri qualmen executer mi tache. E li revide con li sarc in li
cellul del portario dat me li idé:

Yo esset providet con moné suficent por payar six yun mannes del cité, a
queles yo explicat li aventura. E con ili, in li nocte sequent, yo
furtet li sarc, sin grand desfacilitá ex li íncuidat monastere. Ili
portat li sarc al station. De ta yo viageat a Marseille, u yo fat metter
li sarc  lignin In un chest de zinc, e poc dies poy yo inbarcat me con
mi mortic bagage.

Ye unesim vez yo fat un viage naval con un sarc in mi cayute, e yo ne
sentit me tre comfortabil. Un bel flicca, yes, ma un flicca mort...  Ma
mi honorarie quam «acompaniator In viage» esset considerabil, e
órdenes es órdenes.

Mi dies passat sin evenimentes remarcabil, ma strangi esset li unesim
nocte in li solitá de mi cayute de unesim classe con li sarc. It esset
un chest de zinc, bell, glatt, perfectmen cludet, quel, exceptet per su
form oblong, ne trahit su trist contenete.

Yo ne crede in fantomas. Yo es cert, que yo ne avigilat me durant  li
nocte, yo es cert que yo dormit profundmen, ma yo somniat, que li  porta
de mi cayute apertet se, e que intrat un bellissim yun flicca de  circa
duant annus, pallid, con grand e trist nigri ocules, e con ella intrat
un pallid luce, quel permisset me vider omnicos clarmen: li litt table
fixat al mur, li unic stul e li sarc sur li suol, apen du metres de me.
Ella avansat vers me, sin parlar, regardat me intensmen per su trist  e
magnific ocules, fat me signe levar me e tornat se poy vers li sarc  til
que in fine yo comprendet que ella invitat me aperter it. Un strangi
frisson captet me: ella portat li veste del nonnas...




Yo ne save qualmen ella desaparit, mal li tenebres del dorme sin somnie
devorat li fine del vision. Yo ne posse dir, que ti bell fantoma
inspirat me horrore. In contrari. Li die sequent, yo presc hat obliviat
li vision. sub li sole brilliant e calid del Mediterrané. Ma in nocte
ella  revenit in mi somnie, quel repetit se, egalmen al nocte passat. In
li  triesim nocte yo ja expectat la, mem desirat su venida. Yo vell har
esset
deceptet, si ella ne vell har venit e con ella ti strangi, dulci frisson
pri quel yo devenit consciosi solmen quande ella hat desaparit, chascun
vez plu bell e plu trist, pro que yo ne hat satisfat su desir...

Ma esque yo posset aperter un sarc, pro que un figura de somnie demandat
to de me? Chascun matin, li nonsens de un tal action stat clarmen avan
mi reflection.

Ma quande venit li pallid luce, e li trist ocules brilliant del yun
flicca inprofundat se in mis in mut petida, un ínexpressibil tristess
captet anc me. Yes, yo ne va negar it: yo esset inamorat, follmen
inamorat, in un morta, in un nonna, in un fantoma, un figura de somnie,
vu mey nominar it quam vu vole  -- yo amat la passionatmen. E plu yo
amat, plu it semblat me cruel resister a su desir. Yo questionat me,
esque li córpor del flicca, de quel li ombre, forsan li anima visitat me
chascun  nocte, ja vell esser putrit e descomposit, o ca yo vell trovar
la inbalsamat e tam bell in carne, quam yo videt la omni nocte in
spíritu...

Ma ante que yo posset decider me a devenir complicio de su dulci demonic
tentationes, li nave arivat in Stockholm. Yo desinbarcat mi preciosi
charge, tractat con grand tact del doaneros avisat, e recomensat li
viage per ferrovia. In li station final yo prendet un carre. Con me
viageat al castelle quelc mannes por comensar ta lor employa quam
auxilieros por li recolte.

It esset un mal e tempestosi nocte. It ne pluviat, ma un ínusualmen
Impetuosi storm chassat li grand nubes sub li plen lune, e alternativmen
noi viat tra tenebre, o esset balneat in un pallid luce, quel evocat in
me strangi reminiscenties al noctes sur li nave.

Noi hat arivat al pede del colline, quel li carre ne posset ascender.
Noi surtit ex it, e quande yo explicat al mannes, que li grand chest
esset destinat por li castelle, ili ne hesitat prender it sur lor
epoles, e ascendet lentmen, anhelante sub lor charge pesant. Un larg
nube celat li lune, durant quelc témpor noi ne videt necos, ne mem li
blanc castelle  sur li sómmite del colline. Un squall subit frappat nos
de láter. Yo audit un terribil fracass: li sarc hat glissat del epoles
del altri mannes e hat cadet a terra, u it rulat a bass.

It esset un mal pelmel in li tenebre, plen de blasfemas. «Esque alqui
es vulnerat?» yo questionat. Pos un curt silentie it devenit evident,
que fortunosimen li sarc ne hat cadet sur alquem, ma que  solmen un mann
hat dislocat su pede per un mispassu.

Li lune reaparit. Noi sedet sur li terra, e plu bass, u it hat rulat,
yo  videt li sarc... crevat. Noi aproximat nos, yo sentit un fort e
dulci frisson, e in li pallid luce del lune yo videt... li facie
barbosi e plicat de un old  mann, quel jacet calm, mort, con cludet
ocules inter li blasfemant e  curiosi mannes...

Del castell on adcurret por auxiliar.




Yo va indulger li letor e me pri to quo sequet. Yo ne va mentionar
in detallie li desesperat deception e furiosi paroles del old comte, ni
li mordent remarcas pri mi inteligentie e mi confidibilitá con quel  il
payat ye li altri matin sin discusser li rest de mi honorarie.

Yo hat raportat precismen omni evemnientes, ma to nullmen posset
excusar o solmen explicar pro quo yo bat arivat con li cadavre de un
old mann vice ti del yun comtessa.

Li proxim die yo esset congediat. On ne desirat mi servicies por
corecter li afere. Ma yo havet suficent moné por retornar a Paris  (in
triesim classe ti ci vez) u yo bentost trovat un employ.

Yo tormentat mi cerebre pri li explication del enigma. Li sol cose  quel
yo comprendet, esset li veritabil motive pro que li fantoma del bell
nonna hat invitat me aperter li sarc: ella hat volet, que yo verifica
li identitá del cadavre e decovri li erra!

Li detallies del explication yo aprendet quande yo esset citat quam
testimon avan un tribunale in Paris: un processu inter li comte e li
monastere hat eclatat. Yo ne videt ni le, ni li abatessa; ambi esset
representat per avocates, e li processu esset fat ye exclusion del
publica -- to esset li unic punctu in quel li du parties concordat.

Pos har dat mi testimonie e jurat su veritá, yo anc audit li rest del
afere, quel es sat simplic:

Sin conossentie de su patre, quel credet la solmen in education,  li yun
flicca hat prendet li sacramentes, e hat morit quam nonna. In  fact, li
lege del monastere prescrit que mort nonnas devet esser sepultet in li
monastere. Pro to li abatessa hat refusat me li sarc --  quel céterimen
ja esset interrat. Ma per hasard, du dies ante mi ariva, li unic  mann
del monastere, li old portario, hat anc morit  -- pro to li statu de
desórdine quel yo hat trovat -- e su sarc yo hat videt in su cellul e
furtet. Li abatessa, remarcante li furte hat esset consternat, ma ella
ne audaciat vocar li policie por evitar un sensation; ella esperat que
per  mi furte vell esser satisfat e li lege del monastere e li desir del
comte,  quel -- ella suposit -- ne vell aperter li sarc por controlar.
Li accidente ye li colline hat destructet su espera. Pos mi retorn del
castelle, telegrammas hat esset exchangeat, e pro que li abatessa
refusat exhumar li  cadavre del yun flicca, li comte fat li
processu...

Pri su fine yo ne posset audir necos, nam it ne esset public, e ye li
tribunale on hat racontat me solmen to quo esset etablisset ye li
témpor  de mi testimonie. Poy yo ne posset aprender necos nov, e on
comprende  que yo ne volet questionar ni li comte, ni li abatessa. Ma li
bell fantoma  plu ne ha hantat me, e pro to yo tende a conjecter, que
ella ha trovat  repose, e que li tribunale ha in fine decidet in favore
del old comte.  Adver, qui ha repetit mi viage, il self o un nov
catolico francés, to yo ignora...    Ilmari Federn.

(Omni jures reservat. Traduction o reproduction sin permission
interdit.)



Li unesim ferrovias. In 1925, Anglia festat li centenarie del nascentie
del ferrovia per un retrospectiv exposition in Darlington, micri mineral
cité del comtia de Durham. In ti loc un locomotive trenat ye  li unesim
vez in 1825 un serie de vagones avan alcun spectatores plu  astonat quam
convictet pri li utilitá de ti nov invention. In facte li  contemporanes
totalmen ne monstrat li sam impression de entusiasmat  surprise quam nor
generation avan li comensa del aviation. In Anglia  quam in Francia li
construction del ferrovias trovat íncredibil resistenties. Ne solmen li
anglés carreros fat refusar durant alcun témpor in  li Britannic
Parlament li autorisation crear ti ferrovias, ma ili ancor  impedit li
ingenieros traciar li ferrovia sur li terren. Ti ingenieros devet
laborar in nocte por ne esser lapidat. Un activ propaganda esset  ductet
contra li ferrovias. Populari caricaturas representat li joya  del
cavalles sin labor, li anxie del agricultores ruinat per li mal-vende
del fenes e mem li fugida del gallines ex li gallin-corte plenat de fum!!!

In Francia, sam opposition. Thiers considerat li nov invention
introductet in 1828 quam solmen un «object de luxu». Li scientist
Arago declarat seriosmen que li transportation del soldates in tren
posse solmen «afeminar» les. E quande on decidet forar un tunnel
inter Paris e Versailles, li sam Arago oposit se energicmen, criante
que li tunneles riscat dar al viageatores, pleurites, catarres, etc. Il
demonstrat li perdes subeat de Francia pro li diminution del expenses de
transit por li extran merces: circa du milliones de francs perdit por
li comissionaries, carreros, albergistes, mercantes de cavalles, etc.

Mem li defensores del ferrovias fat mult restrictiones in lor
argumentes. Un de ili, Jaubert, assertet que canales, li riveres, li
rutes  constitue lu necessi, li ferrovias possente esser considerat
solmen quam  «un luxu, li bell luxu de un avansat civilisation»!!

Un rancorós inventor. -- Quande Georges Westinghouse inventet li fren
per compresset aer, il scrit al presidente de un companie ferroviari por
presentar le su invention.

Li presidente hastat responder: «Yo ne have témpor a perdir con follos»
e il strax reinviat li plan del invention sin mem studiar it.

Un annu plu tard, li altri societés ferroviari comensat adopter li  fren
Westinghouse. Tande li poc polit presidente petit li inventor benevoler
visitar le. Westinghouse in su torn reinviat le su unesim response con
ti adjuntion: Anc ne yo!

Prejudicies. -- In li comensa del 19im secul, on credet que li rotes de
un locomotive ne vell posser adherer sur li metallic reles. Ti teoric
opinion retardat durant long témpor li creation del ferrovias. In fine,
un anglés ingeniero, Sr. Blackett, decidet, in 1813, far experienties.
Tis-ci demonstrat ínmediatmen que li rotes adheret perfectmen e  li
ferrovias esset creat.




## Cronica


### Anglia

Li «ver historie del L.I.» publicat in
Cosmoglotta ha fortmen interessat li Esperantistes. Un de lor cardinal
revúes, The British Esperantist, reproductet  li portret de Couturat,
signalat li valore de nor revelationes e recomandat a su letores leer ti
numeró festiv de Cosmoglotta. Un cordial mersí a nor confratre por su
objectivitá.


### Belgia

Con retard on comunica li morte de Joseph Jamin, idistic
pionero  de Belgia, ye li 14 may in etá de 73 annus. Il esset in comensa
Esperantist, poy devenit Idist, esset membre del circul poliglott in
Bruxelles, director de «La Belga Sonorilo».


### Francia

Pro li International Exposition pluri Wahlistes de extrania
ha visitat Paris: Sr Ilmari Federn (Kobenhavn), Ing Eng. Pigal (Wien),
Prof Berger, Major Tanner (Bern), Dr Homolka (Wien). Regretabilmen, pro
absentie, noi ne posset  recepter Prof. von Sydow (Uppsala).

Sr Beer (London) esset li gast de Sr Poujet in Isles sur Suippe.

Noi es felici saver que Sr Daniel Carion, habil poliglott e practicant
occidentalist  ha esset nominat interpretero in li ferrovial Nord
station in Paris.     L.M.G.


### Hungaria

Li ex-idistes inter nos va audir con grand tristess li morte
de prof.  Josef Csatkai, in Szombathely (etá solmen 44 annus). Prof.
Csatkai apartenet inter ti rar homes queles ganiat omni lor conossetes
per un ínresistibil e sincer cordialitá.  Il esset li ánima del yun
Idistes de Hungaria. Con il ha morit un amabilissim e ínfatigabil
pionero de nor idé.    I.F.


### Italia

Li nró august/octobre del revúe Italia Filatelica contene un
articul italian introductiv pri Occidental, de su redactor sr Giuseppe
Bevilacqua, quel recentmen ha devenit membre de A.P.I.S., in plu un long
articul in Occidental de nor coidealist dr. E. Dal Martello, e un
anuncia pri Occidental in Occidental. Noi posse cordialmen mersiar li
redaction de Italia Filatelica pro simpatie vers nor afere, e in contra
recomandar li revúe a omni occidentalistic colectionistes de
post-marcas, cp. anuncia in Cosmoglotta A. 117.    I.F.

Rumania.  -- Li jurnal Jurnalul del 23 sept. in Craiova publica un
biografic noticie  pri li li anniversarie de sr de Wahl e su ovre.
C.R.


### Svedia

Novialiste septembre 1937 contene un long e amicalissim
articul pri  sr De Wahl, su ovre e su anniversarie ex li plum del
redactor sr P. Ahlberg, un bell  manifestation del spíritu fraternal
reyent inter nor movementes!     I.F.


### Svissia

In Lausanne, li 10. oct, evenit li ho-annual reunion del
S.A.P.O.  Un detalliat raport va esser publicat in li proxim numeró de
Cosmoglotta B. Li present comité esset reelectet; to es: presidente
Dr. H. Nidecker (Basel); secretario-cassero:  F. Lagnel (Chapelle);
membres: srs. Dr. Emery (Geneve), F. Haller (Erstfeld),  E. Mayor
(busanne), A. Moeckli (Lausanne). C. Piaget (Bienne), J. Ritter
(Chiasso),  Major Tanner (Bern). Noi havet li plesura audir un discurs
pri «lingue e libertá»  de dr. Nidecker. e pri propagandistic
questiones de nor activissnm coidealist A. Moeckli de Lausanne. Major
Tanner fat un constructiv critica del labores del comité. Quelc
populari canzones in diferent lingues arondat li programma. Un special
plesura e  honore esset li presentie de Dr. Hans Homolka, presidente del
Occidental-Union,  quel passat tra Lausanne ye su retorn del Exposition
in Paris a Vienna, e fat un excellentissim raport pri li present
situation interlinguistic. Li reunion esset un plen success, li session
oficial durat 4 hores sin interruption, e esset tam interessant, que
solmen in li  ultim moment ante li depart del respectiv trenes, diferent
partiprendentes devet precipitar se in li station.   F.L.

La Gazette de Lausanne del 3. oct. publica un articul pri Occidental sub li
titul «Por jargonisar li lingue francés: Occidental». Tal mocant
articules es melior por Occidental quam silentie. Li articul mentiona li
anniversarie de sr Wahl, e cita un textu in Occidental.



Li Revue internationale de sténographie nro de august/septembre publica
li 4.esim lecion del curs in Occidental de sr. Lagnel, in plu it reproducte ex
Cosmoglotta li articules «Evolution del Lingues» de Prof. Jespersen, «Li
ultim argumentes de Esperanto» e «Li unesim inflammettes».   I.F.

Tchecoslovacia  -- Per iniciative de sr Björkman noi successat realisar
corespondentie inter sved e tchec scoleros. Li scoleros scri in lor
lingue matrin, noi traducte a Occidental, e in li land destinatari li procede
es invers. Noi mem recivet li oficial permission  por tal corespondentie
del ministerie del public instruction tchecoslovac. On ne propaga Occidental
directmen; solmen plu tard noi va comensar recomandar anc Occidental al
corespondentes. Anc sr. Podobsky ducte un tal corespondentie con li sved
scoleros. J. S.

Nezavislá Politika del 2. oct. contene un long articul «Edgar de Wahl e
su ovre»  in ocasion del 70. esim anniversarie. Li articul, retardat
pro manca de spacie, es scrit de nor coidealist Jaroslav Podobsky. C.R.

Thomas G. Masaryk †

Li 14 septembre 1937, in Lány proxim Praha, morit li prim presidente de
Tchecoslovacia, sr. Thomas G. Masaryk, professor e filosof, nominat
President-Liberator. Li vive de ti mann esset un epopé de activitá, de
labor e de heroism. Masaryk esset un de ti mannes, queles nasce solmen
un vez durant un secul. Un personalitá clarmen cristallisat,  marchant
firm vers su scopes. Modelle de un  brav e corageosi mann e assidui
defensor del veritá. Su devise «Li veritá victe». Un hom de formate
europan, li conceptiones de quel transpassa li límites de su land. Alqui
ha  nominat Masaryk li max bon Europano. Il esset rect. Masaryk
ínfatigabilmen predicat li europanisme, li intercomprension inter
nationes, li internationalitá. Il esset un patriot in li max bell sense
del parol e savet pruvar su patriotisme per actes e per labor, ma il
abhorret li chovinisme. In su ovre _Li revolution mundan_ il dit:
_Ne li amore al propri nation, ma li chovinisme es li ínamico del
nationes e del homanité. Amore al propri nation ne postula odiar un
altri nation... Si yo tam sovente predicat li universalitá, tande to es
solmen un altri parol  por ti natural desir e a ti desir corespondent
eforties de omni homes al general amicitá e union. Sam, quam un
individue ne posse viver sin simpaties de su circumité, anc un  nation
besona simpaties de altri nationes. Li historie tende vers un plu
uniform organisation del tot homanité._ E in un altri loc:
_Benque noi ama nor propri nation, noi condamna li national
chovinisme e noi defende li ideale del internationalitá e del
interstaltalitá, li efortie, que Europa e mem li tot homanité mey
organisar se max unitarimen possibil...  Noi ne da al internationalitá
li sense externational, contranational o supernational._

Ti constant accentuation del internationalitá e del international
organisation del homanité fa Masaryk tre proxim a nor ideales e
eforties.

Poc homes esset tant amat, quam Masaryk in su land. Pos su morte on
videt partú spontan manifestationes de ti amore. Die e nocte, sin
interruption, un enorm fluvie  de homan masse, long 5 km, fluet lentmen
avan li catafalc del mort president por  presentar le li ultim honore.
Plu quam 1 million homes assistet li funerale de Masaryk e mem mannes ne
posset retener lácrimes.

Quant Masaryks deve ancor nascer por que li homanité realisa li alt
ideales de  amicitá e intercomprension inter nationes?  J. Podobsky.




# Cosmoglotta B 14 (dec 1937)

Serie B, poligrafat -- «INFORMATIONES» -- Decembre 1937 -- Nró 14 (6)


## Triumf-marcha del Occidental-movement

Marciale



1. Noi Occidentalistes, Ínresistibilmen nor movement avansa, Sempre noi
gania nov amícos. Li munde noi conquesta   Sol per li armes e potentie
del parol: Noi voca e on comprende nos.

2. Tu fratre quel nos audi, Noi te saluta per canzones de victorie,
Veni! Junte al cor tu voce. Noi da te li future    E te aperte bell e
larg li munde: Joya, e jui it con nos.

3. Cadet ha li frontieras, Queles ha separat nos de unaltru e líber vola
nor gay canzones. Noi tende nos li manu, Circum li terra forma noi
catenes e canta nor bell canzon partú.

Melodie populari tessinés: «Addio la caserma». Paroles de Ilmari
Federn




## APIS -- Nov adresses


### Italia, Bari

226. Sr Panzerino, Vito / Corso Cavour 170 / stud. rer. pol. (1916)
I.F.G.L.H. -- O.G.H.: tem gen. 80 musical, exch. pc. ill. revúe. cor
solmen secun propri iniciative.


### Nederland, Groningen

228. Sr Littlewood, H. / van Panhuysstr. 18a / Docent (1883) A.G.F.Ndl.
-- O: linguistica e lingua docentie. /ILCI/.


### Svedia, Råggärd

225. Sr Lundgren / Brene / Instructor (1900) S.D.Nv.G.A. -- O: exch «Ex
Libris» ill pc.


### Tchecoslovacia, Vysoké Mýto

227. Krouzek prátel jazyka mezinárodního ve Vysokém mýte / Club fundat
1937 / T.G. -- O.G.: propaganda de Occidental e 30.07.20.32.49.



On sercha un abreviation: Sr De Wahl peti insistentmen abstener de omni
abuse de su nómine por designar nor movement o su adherentes. -- Il peti
que omni person publicant alquicos in Occidental mey haver li amabilitá inviar
le du exemplares. Il va mersiar per un ilustrat postcarte.



Li unesim liveration del ovre «Spíritu de Occidental» va esser inviat
ancor ante li Cristfest a omnes queles ha demandat it. Li publication
del «Lexico de Occidental» regretabilmen retarda se ancor pro tecnic
impedimentes. Ples haver patientie.



Esque vu o vor conossetes have un question interlinguistic? Nor
documentes have li response. A ti-ci numeró de Cosmoglotta B es adjuntet
un gratuit liste pri 150 documentes. Li serie complet 1-150 (complet = 1
exemplare de chascun document in nor stock, do sin exhaustetes) custa
sv. Fr. 4.—, til fine de decembre 1937: sv.Fr. 3.—



Nor concurs de abonnamentes 1937: -- 1. premie: Un lexico de Occidental e SF.
10.— in litteratura: E. Dal Martello. -- 2. pr.: Un lexico e SF. 5.—:
J. Svec. -- 3. pr.: Un lexico e SF. 2.50: L.M. De Guesnet. Li
ganiatores mey indicar quel litteratura ili desira. Li lexico va esser
expedit quande pret.

Nov concurs 1938: Chascun success vale in punctus: Nov abonnator a
Cosmoglotta =
4; nov duplic abonnator = 7; nov membre al Union = 7; nov membre con
duplic abonn. = 10; membre protectori: 1 por chascun Sf. payat,
almen =
12; membre mecen = 50. Chascun punctu vale 10 cts. sv. Fine del annu noi
paya li summa in moné, Bons, o litteratura.




## Instructores Atention!

Just ha aparit (Formates = A5 = Cosmoglotta; precies afrancat)

H. Littlewood: Vers un lingual instruction plu rational. 12 págines. SF.
-.50

J. Cordonnier: Original Stenografie de Occidental. 16 págines. SF. 1.40

Svec-Podobský-Federn: Vocabularium Occidental-Tchec. 24 págines. SF. -60






## Li vertú de Occidental es su stil!

_Martin Joos_



In sequent noi publica sin comentarie e sin changear ni un parol un
interessant document adressat al secretario del Occidental-Academie. Li
lettre completmen explica se self. Quelc erras sta corectet inter
obliqui strecas / ... /. Red.

University Club, Madison, Wis., USA

Estimat Senior Federn:

Por /pro/ que yo crede que in li circumstanties it vell posser
interessar vos tant (o mem plu) pro li errores quam pro li idés, yo va
probar /provar/ scrir ti lettre in Occidental, benque yo ne save
altricos de ti lingue quam to quo yo ha posset apprender per un studie
inductiv, durant 2 o 3 hores, de vor lettre OA/F 2039 del 20. juli
/julí/ 1937 adressat a senior Gardner. Yo ne es interlinguist e ne pensa
devenir tal. Ma omni cos interessa me quel atinye li bases del linguaje
/linguage, lingue/ human /homan/, esque /sive/ li schematicalis (quam
teories de grammatica e vocabularium) o li psychologicalis e
emotionalis. Do es natural que yo leet vor lettre con attention e
interesse, e vu va sin dut /dúbit/ trovar it natural que yo leet it con
plu /plu mult/ interesse e respecte quam yo usualmen da a scrituras de
tal génere.

Yo trovat vor lettre plu facil a leer quam omni altri textes /textus/ in
lingue desconosset queles yo ha videt. Tamen to ne vell posser haver
mult grandi paradigmatic significantie nam yo ja conosse li plu
important lingues de Europ /Europa/: yo conosset li vocabularium, e li
grammatica es facil e ne have li stupiditás queles yo ha trovat che li
altri systemas; ma yo ancor ne have un opinion pri li relativ
desfacilitás de Occidental e p.ex. Ido por un oriental o un laborator.

Yo crede que li principies de vor lingue deve esser li plu /max/ bonis
queles on ha alquande contrivat /inventet, creat, etablisset/ -- to es,
quam totalité, quam integral systema. To dit, yo desira criticar, sammen
quam li altris! Yo crede que vu deve esser accustomat a to, e que vu
posse reconosser bon intentiones inter vag e ínapt formulationes.




Si yo reconosse quam boni li totalité quel es Occidental, to ne
significa talmen que yo concept su virtús /vertús/ talmen quam vu
concepte les. Quande vu di que Occidental es «natural» e «instinctiv», quo
desira vu expresser? Si on define /defini/ naturalitá e instinctivitá
proceduralmen, on ne posse negar Occidental have ti qualitás: /it/ es extraet
de natural lingues, e secue li idioma de persones queles parla
instinctivmen li lingues ex queles on ha extraet li elementes del nov
lingue Occidental. Ma quo to pruva? Unicmen que Occidental ne have non-natural
/ínnatural/ elementes. It ne pruva que it ne have mal elementes e mal
idiomas /idiomatic expressiones/; benque ili esset boni in li natural
lingues u ili esset, ili posse esser mal in Occidental u ili ne e plu in li
sami relation inter se. It occurre (adveni) /eveni/ tre sovent que un
natural lingue have du o plu manieres de dir li sam cos,
inter queles ún es bon e li altris mal secun li logica del lingue self.
P.ex. in anglés on posse dir: «All that glitters is not gold» o «All
is not gold that glitters» o «Not all is gold that glitters» o «Not
all that glitters is gold». Li significationes es li sam, e omni 4
formulationes es bon angles. Ma li unesmi /unesim/ e duesmi /duesim/
contradicte /contradí/ li /al/ logica de anglés self; li 3. e li 4.
concorda con li logica de anglés. In anglés li 4 es qualmen /egalmen/
justificabil; in un lingue constructet ex anglesi materies li unesmi
/unesim/ e li duesmi /duesim/ vell esser mal e on ne vell posser
justificar les.

No, naturalitá quam tal ne posse justificar omni cos. E yo ne vide li
virtú (vertú) de Occidental in su naturalitá e su instinctivitá, ma in su stil
/styl/. Occidental es bon por quo /pro que/ it ha esset format per bon
stilistes /stylistes/. Senior de Wahl e vu altris ha extraet natural
elementes ex li natural lingues, e vu ha combinat les naturalmen; e
tamen vu ha selectet li *logic* manieres de combinar les inter li
divers natural manieres trovat in li natural lingues. Yo ne parla ci de
absolut logica; yo parla de intern harmonie inter li elementes del
constructet lingue. E ti intern harmonie es to quo yo denomina «stil».

Quande on prende materies ex un natural lingue por formar un constructet
lingue quam Occidental, on prende unesimli un micri numer de elementes queles
concorda inter se; e pos to on adjunta /adjunte/ a tis anc altri
elementes, queles concorda con li unesimli adoptatis /adoptet tales/. Ci
yo desira citar vor paroles in li lettre a sr. Gardner: «naturalitá es
li logica del materiale quel on devet usar», u yo vell changear li
parol «naturalitá» in «stil», nam li usual significanties de
«naturalitá» vell posser ducter nos in dangeros e riscosi vias. Un es
tam facilmen inductet a creder que omni to es bon, quo on posse
denominar «natural», sin egard pri «li logica del materiale quel on
devet usar». Quam yo ha demonstrat per mi inglés /anglés/ exemple, un
parte del natural elementes posse descordar con li logica del totalité,
e tamen esser tam natural (e mem tam logic in se) quam li altris. Quande
on constructe un lingue, li *totalité* che quel on deve conservar li
«logica del materiale» es li totalité del nov lingue constructet, e ne
es li totalité del lingue ex quel on extrae li materies.

In vor lettre a sr. Gardner yo trova «it ci acte se simplicmen pri un
conflict...», = H se trata de = F il s'agit de; ex li F, G have «es
handelt sich um»; e anc altri europan lingues ha imitat to. Ma yo ne
posse conosser to quam bon interlingue, por que /pro que/ on ne posse
justificar it per li régules, per li logica, per li stil, del lingue
quam totalité. Ti frase es un natural del francés lingue; it es un
acceptat /acceptet/ inmigrant in altri europan lingues; ma it ne posse
esser acceptat in un interlingue por que /pro que/ it ne posse assimilat
(? F assimilé) -- on nequande va posser explicar it per Occidental
principies: in Occidental it ne es natural.

E ci hay li plu /max/ grand desfacilitá del construction de un lingue
naturalistic e tamen autonom, quam Occidental. Si Occidental va esser un bon e bell
lingue pos 20
annus, it va har devenit tal por quo /pro que/ on ha format it
meticilosmen /minuciosimen/ -- por quo /pro que/ on ha scrutinat /
completmen examinat/ li materies, li formas /formes/, e li idiomas
/idiomatic expressiones/, e ha conservat li plu /max/ delicat harmonie
inter les. On ne deve scrir un dictionarium o un final definitiv
gramatic /grammatica/ hodie; ma on deve criticar li usajes /usagies/ de
altri Occidental-istes e rejecter lu mal = lu desharmonic.

Fidelmen vor

Martin Joos






## Doc. 153

Percy Morloe: Esperanto es Occidental

Con joya on posset leer in Cosmoglotta B, págine 84, li aprobation del
japanés professor Asakawa pri li «honest» nómine de Occidental. Cert
persones senti se chocat per ti nómine, e altris oposi a it li suposit
universalitá de Esperanto. Sub li titul «Lingue europan o lingue del
homanité», sta Lidia Zamenhof, filia del majstro, sur li unesim págine
de «Esperanto», oficial organ de UEA, del 25. oct. 1937, accentua li
universalitá de Esperanto e su intern idé quel ella considera quam
nucleo del problema: servir al munde, sin preferentie de un nation o un
cultura. Ma ella explicitmen concede que *li universalitá de Esperanto
restricte se a su idé e que it ne es dat per li lingual composition de
Esperanto*:

«Esperanto», ella scri, «es in fact basat sur li lingues europan. Ma li
cause de to es, que su autor esset max proxim al europan caldron de
lingues, al Babel de Europa. To totmen ne significa que il volet alquam
privilegiar li lingues europan. *Si on vell voler serchar defectes in
Esperanto, on vell posser trovar forsan just to que it es tro europan e
ne suficentmen respegula li radicas oriental*. E, pensante pri li
ulteriori evolution del lingue, on posse suposir, qui it forsan va anc
subir oriental influenties, secun li gradu in quel Eseperanto va difuser
se in li oriente e li popules orientar va contribuer a it. Tant pri li
linguistic látere.»



In li sam caderne li famosi esperantolog Petro Stojan, in li cadre de su
serie de articules «Li evolution de Esperanto», dedica un capitul al
question «Lingue auxiliari e lingue mundal», in quel il quasi da li
detallies e exemples por li teoric declaration de sta Zamenhof:




____
Lass nos regardar li paroles del Fundamento, gruppat secun idés.
Animales, plantes, vestimentes, fructes, maladies etc. Noi strax
remarca, que in su majorité ili concerne Europa, mem su parte
occidental. Important coses del tropes, coses tre usat in landes
non-europan manca in li «Universala vortaro» quel tamen contene
specialmen europan coses, foren a altri climas. ...

Noi es clarmen consciosi, que it ne posset esser altrimen, quam que nor
lingue usat precipue inter occidental europanes respegula fatalmen lor
«milieu». In to ne hay null culpa o mal intention. Ma, just pro to,
noi mey ne fanfaronar pri li «mundal» epoca de Esperanto, quande it
apen transea del stadie occidental-europan al tot-europan. Lass nos
metter nos in li plazza de un persian, japanés, siberian, peruan, queles
- pro amabilitá -- ne contradí nos, ma queles pensa: «strangi vu es,
coidealistes europan, ínconsciosimen vu imposa nos ye omni ocasion vor
local customes, productes, pensas, proclamante les mundal, homanitari,
universal».




Por «classic» Esperanto li parol oriento have du senses: 1. parte del
horizonte u leva se li sole matinal (Occidental: ost) e 2. li landes del
Balcan, Asia etc. Por un esperantist japanés li unesim sens es
acceptibil, ma ne li duesim, nam por il es «occident» li tot Proxim
Orient, Turkestan, India etc. Anc por un habitant de New York, li Orient
es presc li tot States Unit. Quande Esperanto va devenir li lingue
mundal-international, tal paroles quam Orient, Occident, sudic, nordic,
cultural, barbaric va perdir lor strett «classic» nuancies e conservar
solmen tis, queles vale por li tot globe. Tande «sudic landes» ne va
significar «calid regiones». Por Australianes e Sud-Americanes li
Antarctic Insules es «sudic» in un sens e «nordic» in li altri. Ex
ti cáos on va surtir per limitar li sens de alcun paroles e crear nov
necessi tales (p.ex. austral, boreal -- por distinter li du demís del
globe.).

Por «classic» Esperanto li «kultura homo»footnote:[Remarca del redaction:
Li interessant considerationes de sr Stojan
vale con cert changes anc por Occidental, por omni sistema de L.I. Pri li
parol «kultura», lassat ci íntraductet in su original Esperanto-form,
it lice rememorar, que multes distinte «cultura» e «civilisation».
Occidental posse distinter «cultural» e «cultivat». «Cultivat» mey
implicar un cert elevation del etic nivelle, «cultural» posse ci haver
li nud sens de apartenentie al «blanc» cultura. Forsan «civilisat»
vell esser melior. Punctu relativ del lingue, quel ha evocat mult
discussiones anc in lingues national. I.F.]
es ti quel save
Latin, Anglés, Francés, German, porta un blanc collare, un chapel e
sapates, un costum «europan», ha esset educat in un lycé o gimnasie e
universitá etc. Por un Asian li «kultura homo» es ti quel have un
cordie human, nobil pensa e un honest maniere viver, -- índependentmen ca
il ea con nud pedes, o in sandales, demí nud o in caftane. Quande
Esperanto va devenir un lingue vermen mundal, it va dever sive lassar al
parol «kultura» su strett sens hodial (e tande it va esser un
insultation, sam quam: fripon, cruel, degenerat), e on va crear un nov
parol por dir «vermen \'kultura\'», o on va dar al parol «kultura»
un sens larg e bon, tande por li strett signification va esser creat un
altri sens.
____

Ti du competent atestationes, que anc Esperanto es un lingue
«occidental» e ne universal, deve esser preciosi al Occidentalistes.
Qui observa un poc li propaganda e argumentation interlinguistic del
campes divers, save pro quo: Mult persones, specialmen tis queles evita
li efortie pensar, es impressionat per nómines de coses plu quam per lor
intrinsic qualitás:

Du sortes de café veni ambi ex Brasil a Europa; li venditor oferta li
superiori qualitá sub li nómine «Café brasilian», li altri sorte sub
li nómine «Li café de omnis». Lass nos suposir, que un naiv amator de
café conclude, que li unesim café deve o posse esser trincat solmen in
Brasil.

Pri tal naivitá on vell rider. Ma cert parol-ludes pri Esperanto e
Occidental sta ye li sam nivelle. Confusente punctu de depart, base,
qualitás, destination, alcunes crede sincerimen que Esperanto es un
lingue vermen international e universal, durant que Occidental es solmen
- occidental, in li hodial sens del parol. Cert altris vide lor avantage
in apoyar tal naivitás e presentar les quam seriosi argumentes. It va
esser li tache del Occidentalistic propagatores, desvelar to per medie
del du citates.   (Sublineationes del Redaction)









## Cinta Ro: Li ecó de Cosmoglotta che nor confratres

Quam ja signalat in Cosmoglotta A 118, li «Ver historie del L.I.» ha evocat
interesse che nor esperantistic confratres. «The British Esperantist»
ha dedicat a it un amical articul in su numeró de octobre (junt con un
portrete de Couturat). Noi reproducte ti articul in version Occidental,
quam exemple de liberal e cavalieresc manieres interlinguistic, digni de
imitation:

The British Esperantist, octobre 1937. -- «Ante 30 annus»: Ante
precismen 30 annus evenit li max grand crise in li historie de nor
lingue, quande li famosi «Delegation» parturit un reformat Esperanto
sub li nómine Ido. Tande li munde acceptet li assertion de Louis de
Beaufront, til tande ductor de nor movement in Francia, esser li autor
de ti ínfelici («malbonsorta») projecte.

Ja desde long noi suspecte, secun intern atestation del documentes ex ti
témpore, que li ver autor de Ido esset ne de Beaufront, ma Louis
Couturat, secretario del Delegation. Pos 30 annus nu apari un pruva, que
nor suspection esset rect. Li numeró de august de Cosmoglotta, organ del
Occidental-Union, presenta un long articul pri li historie del lingue
international, scrit de prof. Ric Berger, ex-idist. Il successat
aquisiter li archives del Delegation, in queles il trovat un convictiv
ateste pri li ver autor de Ido.

Li articul es scrit in li lingue Occidental, quel tamen es suficentmen
leibil por Esperantistes conossent almen un altri lingue de latin
orígine. Qui desira reciver un exemplare del concernet gazette, mey
inviar un respons-cupon, ante li 31. decembre, a Institute Occidental,
Chapelle (Vaud), Svissia, mentionante The British Esperantist. --

-- It es bon, que li Idist Noetzli ha abandonat li interlinguistic
camp. Ti amabil recension vell in su ocules esser un ínrefutabil pruva
por su teorie, que Occidental es payat del Esperantistes por destructer
Ido... Li hodial Idistes ha changeat li tactica, ma inter lor nov
tendentie de intersistematic fraternisation, mixte se sones, queles
clarmen distinte se del sincer cordialitá quel noi incontra che nor
novialistic amícos: un comprensibil rancore pri li revelation del
veritá, un prova bagatellisar it, e alusion a cert idistic dogmas queles
discusser ne lice:




Progresso, nró 118, oct.-dec. 1937. -- «Li ver historie del Lingue
International» de R. Berger, Cosmoglotta, august 1937. -- Per ti
dissertation li autor prova pruvar que Couturat esset li ver autor de
Ido. Ti «nov e sensational» revelation es ni nov ni sensational. Hay
null dúbite, que pro su profund studie, Couturat ha decisivmen influet e
inspirat De Beaufront, quel presentat li lingue Ido al Delegation. Ma li
citate de Couturat sur p. 71 max bon monstra li factic problema: «Li
projecte Ido ne es altricos quam li sintese del reformas postulat desde
long del max bon, max competent, max clarvident Esperantistes. Si it ne
vell har esset elaborat de sr De Beaufront, it vell har esset fat de
altres, e li question vell esser sempre li sam.» Li unic criterie, nu,
in future e pri li passate, es li linguistic qualitá,
e noi Idistes crede, que Ido solue li problema plu conformmen al scope
quam li naturalistic scole vell jamá posser soluer it.

Con justification li scole naturalistic posse pretender har soluet in
parte li problema del intern flexion del consonantes (ne del vocales!),
ma ti descovrition ne avansa li lingue auxiliari, quel pro li demanda
pri *facilitá* ne posse introducter tal complicationes. Li lingue
auxiliari deve restar un medie auxiliari por *non-linguistes*.

Sin egardar li exagerationes pri li merites de cert interlinguistes, li
dissertation merite esser leet de tis queles interessa se pri li
problema.   hzj.

-- Ante li aparition de Occidental, li Ido-movement havet du bon pedes
sur queles it posset star: li lingual superioritá e li decision del
Delegation. Noi ha successivmen demonstrat que ti pedes es de argil (ti
comparation ne deve suggester que omni pedes de argil porta colosses con
capes aurin), e desde tande li Ido-argumentation salta de un pede al
altri, quam un urs dansant sur un platte tro calid: quande noi di
«lingual qualitá» ili responde «Delegation», e quande noi di
«Delegation» ili responde «Qualitá», e sempre ili crede con firm
conviction in li bonitá de ti argument quel just ne sta in discussion.
-- On tamen deve diferentiar: Centerbladet ancor ne ha recenset li
historie, ma noi havet ocasion vider li lettre del 15.IX. de su
redaction, mentionat de sr Stenberg sr p. 89 de Cosmoglotta B 13, traductet a
Occidental, on lee: «...Que Ido es un resultate de scientic colaboration, es
malgré vor assertion un facte, nam Couturat, Ostwald, Leau etc. es
generalmen eminent scientistes, quo nu es mentionat a Vos. E li contrari
assertion in un Occidental-pamflete ne changea li facte. Li scientic
colaboration ha durat desde li nascentie de Ido 1907, quo 30 annu-series
de Progreso e altri litteratura ha posset informar vos.» Li lettre
esset signat de Dr. N.A. Nilsson, ma li nivelle e claritá de stil e
argumentation invita a comparation con li lettres de sr Hellmut
Röhnisch, queles ha amusat nor letores sur p. 70/71 de Cosmoglotta B 12. Anc li
articul «Ili atende lor moné» de nor nov colaborator sr Erik Stenberg
ha iritat li Idistes.  Li circulare «Monatala Letro» quel apari sub
redaction e responsabilitá de sta May Spillane, e servi quam ínoficial
porta-voce por li idés de sr Heinz Jacob, secretario del Ido-Union,
scri:

____
... Centerbladet ja ha raportat pri li congress, ma regretabilmen
quelc informationes ne es conform al factic evenimentes... li
exageration pri li númere del congressistes («anuncinti») certmen ne
es util a Ido; in contrari, it dat movite a sr Stenberg attaccar nor
movement in Cosmoglotta B, quel di que hodie li Ido-movement es
artificialmen subtenet per su mecen Dr Nilsson. Pri to noi deve
remarcar, que li centrale del movement es li «Uniono por la Linguo
Internaciona», de quel li sede es in London, e que li Union, quel
representa li movement, ne recive nequal payamentes mecenal, ni de sr
Nilsson, ni de sr Lundborg, ni del Robsahm-capitale. It es tre
regretabil que Cosmoglotta B, quel desira esser judicat quam un
seriosi revúe, publica un tal articul, e it es mem plu regretabil, que
sr Stenberg vice informar se pri Ido che li centrale del Union, usa por
su information ínoficial lettres e articules con erric indicationes.
Infortunatmen quel «-anes» de ambi campes ne senti se quam
concombattentes por li lingue international, ma solmen quam fanatic
partisanes de lor sistema.
____




## Doc. 152 b

Prof. Gonzague de Reynold pri Esperanto (continuation)

... Si hay un idé uniformimen imposat al munde modern per li grec, poy
per li latin, it es li image fonetic representat per li radica scol,
schola, scuola, Schule, school, écolo, etc. Ti image ha ganiat un
extension vastissim e naturalissim. Sin que on save proquó, Esperanto
germanisa it e scri lernejo. Ma li parol germanic es semple plu limitat
in comprension quam li equivalent radica latin. To es céterimen li rason
pro quel li anglés, sempre simultanmen traditional e practic, provide
omni parol saxon, quel it conserva quam tre expressiv, per un duplicate
latin, quel it vole usar quam tre extensiv. Lernejo ne di altricos quam
localitá scolari (loc u on aprende, in Occidental imitabil circa per
«aprensoria», «aprendería»). It es ínpossibil utilisar it por dir
«scol artistic, litterari scol, filosofic scol». Alor, li practica
fortia a haver duplicates e multiplic duplicates por li sam expression.
Ti perpetui duplication del vocabularium es un fatalitá por Esperanto...

Ex to resulta que Esperanto, tre facil in su grammatica, es tre desfacil
in su vocabularium. Mersí al sistema del afixes, su paroles perdi omni
vivent fisionomie, omni caracter, e deveni simplic combinationes. Por
corectmen manuar ti lingue, noi suposi que on besona un ters de tre
solid conossenties pri anglo-saxon e du ters de tre solid conossenties
latin. Altrimen it es ínpossibil expresser se con un cert precision.

Si dúbite on va consentir que ti provas premisse concluder que Esperanto
es totalmen ínsuficent. It es solmen un lingue aproximativ. On posse
traducter omnicos in Esperanto, ma on ne posse expresser necos: noi vell
posser ci multiplicar li pruvas.

It resta li grand cavalle de battallie quel chascun Esperantist ascende
por assaltar su adversarios: su pedagogic valore. On afirma nos que
Esperanto es aprendet per infantes con astonant rapiditá e sempre nov
plesura. In plu on afirma nos que, lontan de nocer al studie del lingues
vivent, it favorisa it: on comprende les plu bon, on aprende plu bon
francés o anglés, quande on ja save Esperanto. Ta hay un ilusion, ta
absolutmen deve esser un ilusion. Certmen Esperanto aprende se facilmen
e mem con plesura: infantes ama novitá junt con facilitá. Esperanto les
oferta to; it deveni un lude... Li infante sercha instinctivmen li
lingue max infantin, quam corespondent a su statu de mentalitá e
developament. Nu hay du species de lingue infantin: dialectes e lingues
artificial. Li infantes aprende les tre rapidmen e con plesura, con tant
plu plesura quam in omni lingue ne evoluet hay li possibilitá inventar e
combinar paroles; ma plu tard, pos tre rapid resultate, on percepte que
ili es íncapabil parlar o scrir corectmen lor lingue matrin.




Por li infantes e anc por exotes, Esperanto have un cert valore
demonstrativ, anatomic: it es n squelette de lingue europan, un schema
simplificat. To es omnicos
quo on posse dir in su favore quam instrument de education. In revancha,
it ne es possibil que un lingue tam ínprecis, tam barbaric, ne crea in
ili confusiones, ne destructe in ili li sense pri li valore e bellitá
del paroles. Inter deci e deciquar annus, li instruction pri Esperanto
posse haver un cert utilitá -- ma mem to noi fortmen dúbita -- ma plu tard
on va vider qualmen in li spíritus va producter se resultates nociv de
un tal instruction.

Li conclusion quel imposa se es que on ne deve recomandar ma
desconsiliar li utilisation de ti lingue artificial. Esperanto es
simultanmen un efect e un cause de decadentie intelectual.

Li erra inicial de Zamenhof esset duplic: il havet unesimmen li manie
del simplification; poy il ocupat se pri constructer un sintaxe, un
grammatica, ante fixar li vocabularium. Or it esset ante omnicos li
vocabularium quel on devet etablisser. Quo in fact on demanda de un
lingue auxiliari, si ne ante omnicos expresser li notiones, e notiones
de omni species: economic, tecnic, scientic, litterari etc? Nam to quo
on deve exchangear, to quo on deve traducter, to quo on deve expresser,
to es precipue valores representat per paroles. Zamenhof ha mettet li
carre avan li boves: pro tó il ha devet necessimen sacrificar li
vocabularium al mecanisme de su lingue.











Pro augmentation del custas de paper noi es obligat augmentar li precie
del simplic abonnament de Cosmoglotta a 4 Fr. sviss desde li 1. januar
38. Li precie del duplic abonnament resta 7 Fr. sviss, li membritá al
Occidental-Union resta 5 Fr. sviss. Til fine de decembre noi accepte ancor li
ancian precie de 3.50 Fr. sviss por li simplic abonnament. Do ples
reabonnar strax!



Cosmoglotta B fa se un plesura reproducter ti ci articul, e espera que on va
reconsiderar it quam un seriosi revúe. Noi espera que nor idistic amícos
desde nu anc self va sequer li via ci skissat. Noi ne demanda que ili nu
comensa rectificar lor multissim fals assertiones pri Occidental, que
ili revoca li legendes pre desfacilitá de Occidental, pri su ínaptitá quam
lingue por laboreros, pri li tri infinitives, que ili revoca li -- con o
sin intention -- falsificat exemples de sr de Beaufront
pri quel ili sempre savet -- ma nequande dit -- que il ne esset li autor
de Ido. Noi ne mem demanda que ili revoca li amical epitetes quam
«fush-laboruro, lingue de circo, elucubration», o que sr Heinz Jacob,
quel bombarda li redaction de Cosmoglotta B per demandas pri rectification pos
chascun mention de Ido, ma quel self nettmen refusat rectificar li fals
Occidental-formes in su articul mentionat in Cosmoglotta A, pág 55 in «Nov
epoca», comprende que on deve acordar anc a altris quo on demanda de
ili por se self. Noi solmen demanda que desde nu ili informa se pri
Occidental ante scrir pri it, e que in lor argumentation ili in fine
*aplica* li logica quel ili *lauda* in it, nam qui condui se
grotescmen ne deve indignar si il provoca ride.




A ti articul pri altri campes, un general question redactional:

Alcun letores ha petit nos reducter li plazza dedicat al altri sistemas
e movementes a un minimum: ili interessa se pri Occidental, e solmen pri
Occidental e desira vider in un Occidental-organ tractat Occidental-aferes e ne
polemicas con altris.

Altri letores sive desira information pri altri sistemas, nam ili
considera se in unesim linea quam interlinguistes, e desire que Cosmoglotta mey
conservar un vast horizonte, sive ili aproba polemicas con altri
sistemas, pro que to da les argumentes por lor propaganda local.

Li redaction ne decide inter ti vis-punctus, queles ambi have lor
justification. Noi tamen voluntarimen conforma nos al desire del
majorité de nor letores. Noi do questiona: Quel es vor opinion pri ti
problema? Esque vu have ulteriori argumentes por un del du opiniones, o
esque forsan vu have un triesim opinion. Ples responder brevimen. Li
redaction de Cosmoglotta va secun possibilitá egardar li expresset desires,
eventualmen publicar specialmen frappant enunciationes in Cosmoglotta B.

Noi atende vor opinion!

F.L.




## Cronica


### Anglia

Ples notar li sequent change de adresse: Quam representante vice
nor coidealist S.W. Beer va functionar desde nu su fratre:

Sr Leonald Beer, 40, St. Rule Str., London S.W.8


### Italia

Schola et Vita, jul-sept, contene un gratulation por sr de Wahl.
-- Le lingue estere, novembre, contene un anuncia in e pri Occidental.


### Svedia

Svenska Occidental-Förbundets Medlemsblad, oct, mentiona inter
altricos que li oficial organ del IOGT contenet un anihilant critica de
Esperanto, quam response al proposition far it sol congress-lingue de IOGT.
Li autor, dr Furuskog, declarat que hay tri lingues melior quam Esperanto:
Ido, Novial, Occidental. -- Li circulare contene un amusant anecdote del
teatre «Mi unesim debut», de August Blanche, traductet de Einar
Hassborn.

-- Novialiste, oct. publica li mersí de sr de Wahl a su gratulantes -- in
Occidental.


### Svissia

Li reunion general del Sviss Association Por Occidental havet
loc soledí, 10. oct., in Lausanne, Buffet de la Gare. Antemidí session
del comité. Pos-midí cl. 14 session general. Presentie 17 persones. Li
comité, quel esset reelectet: Dr Nidecker (Basel), presidente; R.
Berger, honorari presidente; Emery (Genève); Haller (Erstfeld); Fred
Lagnel (Chapelle); Mayor (Lausanne); Moeckli (Lausanne); major Tanner
(Bern). Altri membres: Bieller (Bienne), director del Revue
Internationale de Sténographie; I. Federn (Chapelle); Klaesi (Zürich);
Leuthold (Stanstadt); Petter (Lausanne); Schiller (Bienne); gast
honorari: Dr Hans Homolka (Vienna), presidente del Occidental-Union; srs
Hauenstein e Wagner del economic circul de Lausanne.




Salutationes hat arivat de srs de Wahl (Tallinn), Denzler (Bienne),
Fedier (Erstfeld), de Guesnet (Paris), Occidental-Club Praha. -- Dr
Nidecker inaugura li session per cantar li du himnes tchecoslovac quam
signe de condolentie por nor activissim tchecoslovac amícos ye li morte
de lor presidente. Lagnel lee li raportes pri li ultim session in Bienne
1935 e pri li activitá del comité. Ambi es aprobat. Li conto-revisores,
srs Denzler (Bienne) e Emery (Genève), es reelectet. Lagnel raporta pri
Cosmoglotta e un resolution del comité augmentar li annual membre-contribution
del SAPO quel include abonnament a Cosmoglotta. Por li ancian contribution de
SvFr 3.— esset liverat in 1937 ne 10 ma 13 numerós de Cosmoglotta. Li comité
proposi augmentar it a SvFr. 4.50. Vivaci debatte: fort oposition de
Berger. On audi que il ha fundat SAPO con poc membres, hodie it have plu
quam 70. Major Tanner replica que nequí va abandonar su societé pro un
tal augmentation. Berger proposi lassar li contribution e demandar un
payament suplementari de tis queles vole payar. Li tema ne passiona li
altri assistentes: un votation da 4 voces por augmentation contra 3. Li
grand majorité abstene. On decide conservar Cosmoglotta quam oficial organ del
SAPO. Quam
loc del proxim reunion on fixa por 1938 Zürich recomendant se pro li
exposition national sviss. Pri li reunion in 1939 discussion: Berger
considera suficent un reunion chascun duesim annu; major Tanner in
contra proposir reunir se mem duvez per annu, por plu bon conosser se.
On vota: loc del reunion 1938 va esser Bern per 10 voces contra 1 por
Bienne. -- Dr Homolka saluta li assistentes per un curt discurs; il
raporta pri un interlinguistic conferentie in Paris, u il ha representat
Occidental. Li representante de Esperanto denove refusat omni reformes pri
Esperanto ante adoption oficial, ti de Ido hat fabricat tabelles e
statisticas queles demonstrat per matematic logica li superioritá de
Ido. Dr Homolka hat exposit li psichologic o normativ principies de Occidental.
(Su discurs va bentost aparir quam brochura che li Institute
Occidental). Federn canta divers canzones populari, chascun precedet per
un litt discurs e traduction in Occidental: Li botmannes del Volga (russ); Un
rose crescet (finn); Uti vår hage (sved); Det danske Sprog (dan). Dr
Nidecker fa un discurs pri «Lingue e Libertá»: il exposi li diferent
aspectes del libertá corporal e spiritual, li rol del lingue in li
historie del mental liberation del homes, li rol quel li L.I. posse
luder in li liberation del hom per omni modern progress in teories
economic e politic. Moeckli sub li titul «Nor problemas» da un
sinoptica pri li modern vias de propaganda comercial, li possibilitás
aplicar les a Occidental e Occidental a ili. Berger lee ex Helvetia li traduction Occidental
de un historie vodés (vaudoise) «Pipe-en-bec», quel grandmen amusa li
auditores. Hauenstein exposi li economic teories del  Circul Economic de
Lausanne, e li colaboration possibil inter it e SAPO. Major Tanner parla
pri divers labores a far e pri corect pronunciation. Ye li grand
amusament del auditores il raconta su aventuras ye li ultim Ido-congress
in Paris, quel reunit ex li tot munde solmen ca. li duplic númere de
persones quam noi ex sol Svissia. On hat invitat le quam delegat de ISA,
ma poy interdit le parlar, e pos un intervention de Berger, quel anc
esset present a ti congress, on denove hat petit le tamen parlar. -- Li
session fini per ulteriori populari canzones cantat per Federn: Skyeat
Song (scott); En passant par la Lorraine (francés); Kein schöner Land
(german); Und der Adam hat die Lieb erdacht (austrian); A la kanto
(madyar, cantat in version Ido, ye honora de su mort traductor, prof.
Csatkai); O sole mio (italian), e por Svissia li canzon tessinés «Addio
la Caserma» con un textu in Occidental. -- Li session esset un plen
success e va esser un bell memorie.   F.L.

-- Bolletino SVB, nr 7, organ del tessinés ferroviarios, contene un
recension del Historie in Cosmoglotta 116 e un biografic noticie con fotogramma
pri sr E. de Wahl.

-- Revue Internationale de Sténographie, ultra un grand anuncia francés
pri Occidental, contene du modeles de lettres por corespondentie international
per Occidental.

-- Schweizerisches Gutenberg-Museim, Nr. 3, 1937 contene un biografic
noticie pri sr de Wahl in ocasion de su anniversarie.

-- Li oficial organ del sviss posteros, telegrafistes e doaneros
anuncia Occidental in su edition francés del 2. sept, e in su edition german
del 12. sept.




### Tchecoslovacia

Occidental-Bulletin octobre: Al memorie del
president-liberator, fine del discurs de pres. Benes -- un resummate del
articul «Optimisme!» de Cosmoglotta B oct. -- novembre: diferent interessant
noticies pri li movement e su progress in Tchecoslovacia. Un humoristic
exhortation a politesse. On recomanda ILCI -- Nezavislá Politika
recense li vocabularium Occidental-Tchec e articules in Pax.




-- Pax, organ del International Liga Cultural in Praha contene in su nr
17 du articules in Occidental: «Occidental'istes de Tchecosl. al memorie del
president-liberator Masaryk» e «Bernard Bolzano», «Micri libre pri
li max bon state del annu 1831» (trad. J. Volný). In tchec lingue du
grand articules pri li L.I.: «Esque noi va continuar ignorar li problema
del L.I.», un selection de opiniones pri L.I. e «Occidental» de J. Volný.
Al numeró, céterimen in tchec lingue, esset juntet un nettmen poligrafat
index del contenete in Occidental. Ti bell success es debit a nor
ínfatigabil coidealist Jaroslav Volný, digni membre de un modellic
movement landal. Noi cita secun Occidental-Bull.: Pax es un revúe de economic,
politic e specialistic congresses, defendent realistic pacifisme e
cultural colaboration international. Omni action por facilisar o
realisar li relationes inter nationes e lor cultural organisationes
trova in Pax su defensor e promotor. Favorabil al L.I., precipue a Occidental,
max bon solution del problema, it apari in du alternant editiones: tchec
e international. It accepte omni articul in Occidental apt interessar li
publica international pacifistic. Omni Occidentalist aprobant li politic
tendenties de Pax mey subtener it sive per abonnament, sive per inviar
articules. Adresse: «Pax», na Zborenci 18, Praha II. Precie de
abonnament: 12 numerós sv.Fr. 2.50, 6 nrós sr.Fr. 1.50.

NOR CASSE DE PROPAGANDA: Unesim liste: sv. Fr. 15.50. -- Duesim liste:
Fr. sv.: Gilbert Pidoux (Schuls) 2.20; L.M. de Guesnet (Paris): 6.—;
E. de Wahl (Tallinn): 50.—; J.L. Duplan (Paris): 100.—; J. Neumann
(Praha): 2.50; J. Svec (Praha): 5.—; Aug. Erhard (Karlstad): 3.—; J.
Ritter (Chiasso): 1.—; H. Björkman (Jänkisjärvi): 1.10; J. Saarinen
(Mikkeli): 1.50; H. Littlewood (Groningen): 2.50; L. Dahlerus (Lidingö):
3.50; H. Björkman (Jänkisjärvi): 1.10; J.A. Kajš (Brno); 13.—; M.
Martinet (Rouen): 7.30; Percy Morloe (London): 3.—;    Summa 217.20
sviss Fr.

Un special mention merite li iniciative de sr Björkman in Jänkisjärvi,
quel ha promesset nos, inviar 1 sved Krona chascun mensu! Recomendat a
imitation!

Noi cordialmen mersía omni coidealistes mentionat ci-supra pro li
donationes fat a nor casse de propaganda; to es por nor movement un
grandissim auxilie. Quande noi lansat li idé in li ultim numeró de Cosmoglotta
B, noi ne ha pensat que li sequent nró vell posser inregistrar un tam
grand success. Per auxilie de omnes noi va posser activisar nor
propaganda. Pro to noi installa in chascun numeró un termometre, quel va
monstrar li calore per quel nor membres desira que on mey propagar nor
lingue. Esque it va atinger sv.Fr. 1000.— in un annu? Li parís es
inaugurat!



Amatores de EX LI PAPER-CORB atention! Pro augmentation del paper-custas
noi devet diminuer li titul del rubrica. Miq.



``` {#mirror}
ƨǝloɿɒq inmǝloƧ

ɿǝbǝƨ ƨǝlq ˎoɔimɒ ɿɒɔ iM

.ǝƨɿob lǝb noiɈɒϱnoloɿq il ɿυƧ

ɿǝɈƨǝϱib ƨǝlq ˎɿɒɈυɔƨǝ ƨǝlꟼ

.ǝƨɿomǝɿ ϱnol noɔ nomɿǝƨ Ɉɿυɔ iM

Ɉɒʇ ɒʜ υv oυϘ!nɒɔ iɿϱiq υV

⸮ǝɿodɒl bnɒɿϱ ɿon ɿǝomoɿq ɿoꟼ

ˎɈɒɿodɒl ƨoiɿɒnoiɈɔnυʇ i⅃

.ǝɿobυƨ ɿol ɒɿimbɒ ... ⸮υv ɒM

:Ɉnǝllǝɔxǝ ƨǝ ɿodɒl il ˎƨǝY

ˎɒbɿɒϱǝɿ ɿodɒl no ɒγoį noƆ

...ɈnǝɈnoɔ ɿiɈnǝƨ ɒʇ Ɉi ɿǝbiV

.ɒbɿɒɈǝɿ noiɈυdiɿɈnoɔ ɿov ɒM

ˎυv ǝǝl ɒɈɈolϱomƨoƆ ɿoИ

.nǝmɈiƨiυpxǝ ǝƨƨiɈɿǝvib ɈI

ˎυn ǝn ˎoИ ⸮Ɉi ɿɒnnodɒ ɒM

.nǝmɈiυɈɒɿϱ ɔnɒ ɒviɿɒ ɒγ ɈI

:nod ǝɿɈ ˎnoinU-lɒɈnǝbiɔɔO

!ǝbnǝɿqmoɔ nO!ƨon ɿɒƨinɒϱɿO

⸮noiɈυdiɿɈnoɔ ɿov ǝ υv ɒM

...ǝbnǝɈɒ ion ˎǝbnǝɈɒ ion ˎƨǝY

⸮noznɒɔ iɈ ɒɈnɒɔ oγ iυp A

ˎɒɿobɒ oγ lǝυp ˎloƨ oɔimA

!noɿϱiq ɿɒɿ υv ˎƨov ɒ nǝmloƧ

...ɒɿodɒl ǝ ɒγɒq ƨǝɿɈlɒ i⅃

ˎγɒϱ υnnɒ-voИ ǝ ɈƨǝʇɈƨiɿƆ i⅃

ˎɒγoį ɿoq loƨ ɿoqmǝɈ ƨǝɿɈlɒ ɿoꟼ

-!γɒʜ ƨǝnoƨɒɿ -- γǝm Ɉi ƨov ɿoꟼ

.ɒγonǝ Ɉnǝbɿom ǝb nǝlq ɿǝƨƨƎ

ˎɿɒɈibǝm ƨǝlq ˎɿɒƨnǝq ƨǝlq Ǝ

:ƨov ɿǝbiɔǝb ǝ ɿǝɈɔǝlʇǝɿ ƨǝlꟼ

!ɿɒƨƨǝɔɔυƨ ǝlov inmo ioИ

⸮ƨov ɿǝbυlɔxǝ ɒv loƨ υv ǝυpƨƎ

ƨoɿυƨǝlq υnim ƨǝƨoɔ i⅃

.lυϱǝɿ il ni ˎǝƨ ʇlǝƨ ɒǝɿɔ nO

:ƨov ǝƨǝlq ǝn nomɿǝƨ iɈ iƧ

⸮lυϱǝqƨ il Ɉǝbnǝɿq υv ɒʜ oυp oɿꟼ

ꟻɒɿʇɒɿǝllo
```

Li precies del complet colectiones de Kosmoglott e Cosmoglotta es
augmentat 1938

Annu: (númeres)

Cadernes: (númeres)

Precie til 31.XII: (númeres)

Precie desde 1938: (númeres)

1927 es exhaustet. -- Omni precies afrancat in Fr. sviss. Li precies por
íncomplet annu-colectiones e por singul cadernes de Kosmoglott resta
quam indicat p. 23.

Numeró festal: Suplement: Noi recivet ancor sv.Fr. 10.— de sr Ed.
Bieller de Bienne, e 1.60 de sr C.W.T. Reeve ni Tankerton. Cordial
mersí. In li libre esset includet anc un salutation de sr dr ing. Dal
Martello, ne mentionat in nor liste.




## Contene:

- Triumf-marcha del Occidental-movement
- APIS
- Anuncias
- Li vertú de Occidental es su stil
- Esperanto es Occidental
- Li ecó de Cosmoglotta
- Prof. de Reynold pri Esperanto
- CRONICA: Anglia, Italia, Svedia, Svissia (reunion del SAPO),
  Tchecoslovacia.
- Nor casse de Propaganda
- EX LI PAPER-CORB
- Kosmoglott
- Index alfabetic.




# Cosmoglotta A 119 (jan 1938)

Annu XVII -- Januar 1938  --  No 1 (119)


## Contene

- LINGUE: E. de Wahl: Facilisant ínregularitás.
- R. Berger: Vocabularium del centres de interesse, li córpor homan,
  li 5 sensus.
- Li lingue del congresses.
- DISCUSSION: R. Berger: Li pruva!
- I. Federn: Por quo on fa exemples.
- SCIENTIC LITTERATURA: Werner Lenz: Plantes fa guerre con unaltru
  (trad. E.W.)
- BIBLIOGRAFIE: J. Cordonnier: Original stenografie de Occidental.
- H. Littlewood: Vers un lingual instruction plu rational.
- Spíritu de Occidental, li ovre de Edgar de Wahl.
- Association por international servicie (ILCI)
- FILATELIE: Postmarcas Pro Juventute 1937.




## Lingue


### Facilisant ínregularitás

_de E. Wahl_

It existe ancor in li circules del interlinguistes un regretabil
miscomprense pri un fundamental conception.

Li grandissim majorité es sub li suggestion del centvez repetit
judicie, que li Lingue International o mem generalmen omni lingue es un
instrument de comprension e que pro to ci es aplicabil mecanic
regules.

To es fals. Un lingue ne es un instrument, ma un function de
un organisme. It existe divers metodes por far se comprendet: Li
intonation del voce, li mime, li moventie del membres etc., ultra li
articulation de sones i.e. li lingue. Pro li
psicofisic paralelisme do li lingue
quam function organic naturalmen prende in
mult relationes anc un form organic. Ci yo
vole indicar un de ti psicofisic paralelitás
in li lingue e in li pur fisiologie. It es li
lege del divers diferentiation in li constant
dominia de activitá (do interesse), e in li
vicin regiones.

Li retine del ocul p. ex. have plu mult sensories in li region del
tal nominat yelb macul quam in li circumant partes, e pro to solmen in
ti parte on posse vider clarmen e distinter
micri detallies. Sammen in acustica in li medial partes de audida on
posse mult plu bon distinter micri diferenties in li ton quam in li
extremes de tre bass e tre alt sones, it es li region de max sovent e
max necessi sones. Li nerves palpativ es mult plu repartit in li fines
del fingres quam in li altri partes del córpor just pro li max sovent
usation del fingres por li palpation.

Sammen li diferentiation per paroles es specialmen evoluet in li
centres de interesse. Li arabes del Sahara have un grandissim númer de
special
paroles por divers formes de cavalles, durant que noi in Europa
ne distinte tant, e contenta nos per 5-6. Por mult savagi animales noi
have solmen un expression, durant que
chassatores, specialmen che li primitiv popules possede un grand
quantité por preciser nuancies in ti
dominia.



Naturalmen ti particularitá va e deve monstrar se anc in li L.I. Por
coses e casus de sovent usation on va dever haver plu mult diferent e
nuancient paroles quam por temas foren e lontan.

Un del max sovent usat classe de paroles es li pronórmnes personal. E
noi posse vider ci que quasi omni lingues, adminim tis de Europa,
distinte divers casus, adminim li subject e object, per diferent formes,
durant que in li substantives on plu ne fa ti distintion: li nominative
e acusative tre sovente plu ne have diferentie in li form, e li altres
es marcat per prepositiones.

Pluri sistemas de L.I. ha abolit ti distintion anc por li pronómines,
talmen que acusative e nominative plu ne es distintibil. Occidental ci
seque li psicologic e fisiologic leges de diferent marcation de diferent
psichic situationes. On pensa que to es un desfacilisation e propaga li
abolition pro li idé de facilitá. Ma li teoric facilitá e li practic
facilitá es coses diferent. U diferentiation tre sovente es necessi, on
deve haver anc suficent formes diferent. To es visibil anc in
li exceptiones. It ne es un hasard que li exceptiones es just trovat in
li max usat paroles, durant que plu forenes es submisset a un regul
general. On mey comparar li ínregulari
comparationes del adjectives: ili es just li max mult usat e
fundamental idés grand, mal, bon, mult etc. Lu sam es in li verbes:
esser, far, dar, vider, ear, manjar, etc.

Un grand quantité de ínregulari paroles ha esset creat per
simplification e facilisation del pronunciation. Certmen li hom ne vell
har fat special ínregularitás e exceptiones por desfacilisar li parlada.
Ci solmen un exemple in Occidental: li form es del verb esser es
certmen un exception e un ínregularitá. Yo tamen ne pensa que va trovar
se alqui con bon «common sense» quel pro causes de regularitá e
facilitá vell insister pri li introduction del plen e regulari form
_esse_. Chascun senti que to vell chargear li parlada.

Certmen secun li sam lege del centre del interesse e usation li L.I.
quel ne es li lingue matrin, do plu lontan, va esser mult plu regulari
quam li matrin. Ma it ne posse esser adductet a un form de mecanic
function proque on nequande posse eliminar li psichic substantie ex un
lingue, ni li psicofisic leges reyent in li munde organic.

Certmen omni lingues monstra li tendentie a simplification e
facilisation. Ma ti direction ne es atinget per un sol metode in omni
casus, i.e. regularisation. Quam sovente monstrat in li plu sovent usat
paroles reye un principie ancor plu fort:
it es li facilitá de pronunciation e curtitá, talmen que ci mem es
introductet ínregularitás e exceptiones ja ne sentibil pro familiaritá.

Anc ye li creation de un L.I. on deve prender in calcul ti psicologic e
psicofisic leges. On ne mey obliviar que li max general element: aqua,
fisicalmen es un córpor representant presc solmen exceptiones del
general leges fysical.




## Vocabularium del centres de interesse




### Li córpor homan

Ente homan, homan-ité, rasse, embryon, sexu, hom(-o, -a), mann, fémina,

Córpor: membre, organ, pelle, cute, derma(t), epiderma(t), pore,
sud-ore, transpiration, sebe, membran,
mucose, -- Muscul, fibre, carne, cellul, call, call-os-itá,
pustul, glandul.

Cap: visage, facie, trate, figura, profil, mime, grimasse, fysionomie,
cranio, front, nase (aquilin, puntat, aplatat), narice, menton, tempie,
mach-uore, cerebre,
orel, tympan,

Bocca, labie, dent (molari, os-ori, incis-lv, can-in), gengive, alveole
dental, bave, salive, saliv-age,

Ocul, palpebre, ocul-glob, cilie, orbite, ocul-cave, brov, iris, retine,
cornea, camp visual, spacie visibil

Barb, mustache (up-torder li mustaches), puntat, -- Color de facie,
carnation, rug(a),

Coll, nuc(a), crine del cap, capille, capill-tress, capillatura,
gurgul, gúttur,

Trunc: torso, vertebre, péctor, torac, sinu, tette, buton de mamme,
papille, dors, boss, cordie, ventricul, pulmon(e), aorta, flanc,
stomac, bili, diafragma, bronchies

Ventre: abdomin, hanche, coxe, panse, ren, hepat, matrice, intestine,
vessuca, anus, cul, sede, posteriore, vagine, fec, fec-alya, gremie,
appendice, pube, genit-alya, partes
sexual,

Membres:
brass, manu, punye, fingre (pollic, index, fingre medial,
annelar, auriculari, thenar o palme del manu, ungul,
crure, genu, gamb, pede,
talon,
calcan,

Skelet: osse, oss-age, oss-atura, ossa-ment, medull, tendon,
cartilagine, articulation, Junt-ura, cramo, vertebre, spin dorsal, cost,
scapul clavicul, humerus, radius, cubitus, femur, pélvis, tibia,
calcaneo, malleol, rotul

Status e movementes:
form, statura, aplomb, fasson, geste, fysionorrue, caractere, marca,
typ, mime, aspect, pall-ore, pallid-itá, -- Nascentie, morte, --
Hala, sofle, spira, spira-tion, letargie,
asfyxie, quasi-morte, reva, cochemare,
audition gust, besa, dorme, somnie, sospir,
genu-flexion, -- Nan, pygmé, corpulentie,
gigant, magr-itá,
grass-itá,

Adj.: capillat, capill-ut, crin-osi, audi-bil, percept-ibil, acustic,
corpulent, grass(osi), grass-ut, obesi, gracil, magri,
muscul-osi, -ari, vulner-abil,
in-vulner-abil, immun, claudicant, paralysat,
sanguant, carn-ut, Verbes: crescer, viver,
vegetar, viv-achar, permaner, susbister, durar, nascer,
morir, in-grass-ar, exhalar, transprar,
ex-sudar, salivar, sputar, manjar, trincar,
ructar, bavar, gurgulear, somniar, revar,
dormi-ent-ar, lullar, dormir, dormillar,
hiar, somnolar, nausear se, tussar,
tuss-ettar, besar, smaccar, labio-claccar, bavar,
soflar se li nase, vider, palpebrar,
ocul-ettar, discerner, distinyer, detornar li ocules,
rider, plorar, vocar, criar, cri-ach-ar,
grinsar, sospirar, gemir, guayar, plendi-plorar,
singlutar, rub-ijar, sternutar, glotir,
manjar, scrapar, grattar, cluder li punye, in-puny-ar
li manu, salt-ar, salt-illar, currer, ear,
vader, tramplar, trott-illar, trott-ar,
mis-passu-ar, genu-flecter, star sur genues,
genu-star, marchar, ped-presser, calcanear,
talonar, palpar, tuchar, des-sangu-ar, -- Li
capilles posse: crispar, buclar,




### Li 5 sensus


#### Vision

Nómines: ocul, vise, vis-lon, regard, percept-ion,
contemplation, aparition, des-aparition, luce, lúmine, lumin-os-itá,
clar-itá, eclat, brillia-nt-ie, splend-ore, obscur-itá, tenebre,
transparent-ie, opac-itá, vis-ibil-itá, clar-ation.

Ecran, scren, protection. para-sole. lornion, lorniette, nas-binocul,
pince-nase.

Visionario, illusion-ist. -- Observator. inspect-or, spion.

Illusion, fascination, hallucination, fantasie, signe, adverti-ment.

Color, color-ation, nuancae, nuanciation.

Adj.: vis-ibil, in-vis-ibil, remarca-bil, percept-ibil, contempla-tiv,
luc-id. lumin-osi, eclatant, brilliant, scintillant, splend-id, obscur,
tenebr-osi, transparent, opac,
pall-id, colorat, nuanciat, clar, optic.

Verbes: Li ocules posse: vider, regardar, gapar, percepter, remarcar,
constatar, considerar, contemplar, examinar, a-clar-ar, illusion-ar,
fascinar, hallucinar, palpebrar, ocul-signar,
advertir, inspecter, controlar, spiar.

Li coses posse: aparir, des-aparir, luc-er, luc-id-ar, eclatar,
brilliar, scintillar, splend-er, obscur-ar, transparer, ciec-ar,
fulmin-ar, pall-er, fantasi-ar, color-ar, nuanci-ar.


#### Audition

Nómines: Orel, brui, brui-da, son, ton, musica, clam-ore,
clam-ada, cri, cri-ada, cant, ulul-ada, turbul, fracass, tumultu,
rumore, pataratá, tic-tac. tic-tac-ament, crac, detonation, distantie de
audibilitá, portada de voce, ecó, sonor-itá, rauc-itá, discordantie,
audi-tor, escuta-tor; son-instrumentes: crac-uore, cloche, tintinette,
siflette, sifl-uore, flyte, trumpet, tambur, saxofon.

Adj.: dulci, rud, aspri, rasp-ic, rauc, brui-ent, sonori, silenti-osi,
tranquil, sin brui, strident, penetrant, -- audibil, perceptibil,
acustic, audi-t-iv, -- bass, alt,
voc-osi, fort, des-voc-osi, pian, eclatant,
discordant, strident.

Verbes: sonar, re-sonar, detonar, raslar, clikettar, fracassar,
eclatar, vellar, strider, bruir, muir, rumotar, frascar, sonorar,
cracar, claccar, smaccar, tintinar, croacar, tictac-ar

Li voce posse: tremular, chuchotar, murmurar, susurrar, gacardar,
gagotar, balbutiar, grunir, siflar, clamar, criar, gemer, sospirar,
guayar, gemir.

Li nase posse: anhelar, spirottar, roncar, nasillar.

Li orel posse: audir, escutar, auscultar (medico).


#### Gust

Nómines: lingue, savure, sapore, in-sipid-itá, fad-itá,
dulc-itá. aspri-tá, acri-tá, amar-itá, rancid-itá, desir, apetite,
avid-itá.

Adj.: savur-osi, gapor-osl. acri, acid, amari, ranc-id, fad, sal-in,
aroma-tic, dulci,
aspri, in-sipid. sucrat.

Verbes: savurar, a-dulci-ar, salar, sucrar.


#### Odor

Nómines: nase, flare, odore, mal-odore, sensation,
senti-ment, fetid-itá, fetid-esse. miasma(t), aroma(t), musc, parfum,
emanation, exhalation, infection, nausea.

Adj.: mefitic, nause-os. nause-ativ, repugnant, odi-osi, fetid,
miasma-t-ic, mal-odorant, aroma-t-ic, odorant.

Verbes: flarar, odorar, sentir, feter, mal-odorar, exhalar, parfumar,
emanar, inhalar, infect-er, nausear.


#### Tucha

Nómines: manu, pelle, tuchada, titillation, frottation,
palpation, massage, choc, colp, contact, tangent-ie, tactil-itá.

Adj.: sent-ibil (passiv), sens-ibil (activ), in-sens-ibil, apatic,
sagaci, percept-ibil,
concret, palpa-bil, evident, polit, glatt, rud, rug-osi, dur, tendri.

Verbes: sentir, tastar, palpar, titillar, frottar, massar, tuchar,
tappar, batter,
atinyer, a-trapp-ar, caressar, chocar.




## Li lingues del congresses

Li Columbia University Press de U. S. A. ha publicat un statistica del
lingues usat in international congresses. De 1923 til 1929 li lingues
usat oficialmen esset li sequent:

238 vezes li francés lingue; 186 vezes anglés; 161 vezes german; 35
vezes italian.

Nor confratre «Esperanto» (may 1936), quel raporta ti statistica
conclude per un trist constatation: quant témpor perdit por
traductiones e quant congressistes condamnat al silentie pro ínsuficent
conossentie del usat lingues!

Ti conclusion es naturalmen anc li nor, pro que it es rect. Ma existe un
altri mult plu important, e quel nor confratre ne ha perceptet: it
concerne li selection del lingues. Ne omni lingues national es utilisat,
ma in prim francés, anglés e german, un poc italian, li altri rarmen o
nequande.

To determina li natura del lingue auxiliari unic a crear quel deve esser
un specie de mediale inter ti quar cardinal lingues, e ti mediale va
ínevitabilmen esser un occidental lingue.

Li unesim pensa quel veni al autores de lingues international es trovar
un lingue absolutmen neutral, it es egalmen distant o proxim a omni
lingues del terra; ili rejecte Occidental pro que it tro mult favorisa
un gruppe de lingues, li lingues del occidente. Numerosi es autores
queles ha persequet ti chimera de un lingue teoreticmen neutral e
parturit monstruosis íncapabil viver. Lor intentiones es excellent, ma
ili actet extra li realitá.

Omni scientistes, omni comerciantes, omni hom havent international
relationes conosse ja plu o minu bon anglés, francés, german, italian;
tande va mult plu facilmen accepter un international lingue basat sur
lingues, quam un specie de matematic linguage absolutmen ínconosset de
ili (quam RO) o un specie de pretendet universal remedie in quel li
international paroles familiari es viceat de japanés, chinés, turc
paroles admisset «pro neutralitá»! R. Bg.



Fidelitá del canes. Ante poc témpor, li scientistes quel explorat
Pompei, trovat li cadavre de un yun infanto jacent sur li suol, in li
position in quel il hat esset suffocat per li gases e li cindres. Apu le
esset li ossages de un grand can, tenent in su dentes serrat li
vestimentes del infanto. Evidentmen it hat provat salvar su mastre.

Circum su coll it havet un larg argentin collare. Quande ti-ci esset
nettat e polit, on posset leer li sequent inscrition: Ti can ha salvat
tri vezes li vive de su yun mastre; un vez ex un incendie, un vez del
aqua e un triesim vez del malfatores.

Do, ye ti clocca quande li morte semblat cader del ciel, li fidel amic
tentat un quaresim vez salvar ti quel it amat.




## Discussion



LI PRUVA!

de R. Berger

Nor revelationes pri li ver historie del Lingue International continua
ocupar li Esperantistes. Li numeró 453 del 25. nov. 1937 de «Esperanto»,
organ del «Universala Esperanto-Asocio», reproducte un capitul de
nor «Ver historie del Lingue International» (cp. Cosmoglotta A nro
166, pág. 71 «Li ver autor de Ido», 5 unesim paragrafes de «Ancor
hodie...» til «...lítteres concernet».) concernent li propositiones
de Lemaire e Javal a Zamenhof in 1906, e conclude:

(Originale)

Hu, hu, kia novajo por miregigi la civitanon! Se tiel aspektas la vero,
tiam ni sxatus konatiĝi kun efektivaj malverajoj! Tiu cxi provo
subacxeti D-ron Zamenhof ja estas tipa, ne por la du honorindaj
personoj, Javal ka Lemaire, sed por tiu kiu 30 jarojn poste surtabligas
tion. Utile estus scii sur kiuj dokumentoj bazas tiu cxi diraĵo.

(Traduction)

Hu, hu, quel nova por astonar li citeano! Si tal aspecte li veritá,
tande noi vell desirar far conossentie de veritabil ínveritás! Ti prova
comprar Dr. Zamenhof ya es tipic, ne por li du honorabil persones, Javal
e Lemaire, ma por ti quel 30 annus poy mette it sur li table. It vell
esser util saver sur quel documentes basa se ti assertion.

Pro que on dubita pri li veritá de nor assertiones, noi opine necessi
reproducter li du max convictiv de nor documentes e noi oferta al
redaction de «Esperanto» metter les personalmen sub lor ocules, strax
quande ili va desirar to.

Li unesim es un long lettre scrit de comandante Lemaire a Couturat e
datat de Bruxelles ye li 2. may 1907. Ti lettre noi trovat in li
archives del Delegation in Paris. Por evitar omni misinterpretation, noi
cita li du max important passages in li original textu francés:

(Traduction)

Yo ne ha dit vos, pro un tro natural sentiment de delicatesse, que
Zamenhof hat recivet de nor regretat Javal e de me un proposition quel
ne va esser fat le de altres.

Strictmen confidentialmen yo va dir vos quo noi ha ofertat le: 250.000
(250 mill) francs ye li condition que il mey abandonar Warszawa e venir
habitar Bruxelles, Paris, Genève o altriloc secun su preferentie, e que
il mey interprender presentar li reformes al munde esperantistic.

Javal e yo ne demandat necos in exchange por to.

Li fratre de Zamenhof partiprendet al negociationes (parol ínleibil) in
Genève; il insistet che Javal e me que noi ne mey lassar su fratre
retornar a Warszawa.



In ti moment ta Zamenhof esset pret a omnicos.

Quande il revenit a Bruxelles un mensu plu tard, il aportat un project
de reformes viceant
ĉ, ĝ, ĥ, ĵ, ŝ per ch, gh, hh, jh, sh.

In plu alumeto devenit alumo;
urini devenit pisi;
alaŭdo devenit alavdo;
etc., etc.

Naturalmen Javal e yo declarat, que noi ne posse accepter to, ma que nor
proposition vale solmen sub condition de complet reformes, a quo il hat
obligat se in Genève...

Ancor un vez: yo di vos to omnicos confidentialmen: generale Séberte e
Gaston Moch save li cose. Naturalmen li viage de Zamenhof a Bruxelles e
a Paris esset le payat; il recivet 2000 fr. por it.

Por me, Zamenhof es in li manus de ti litt gruppe quel profita del
Esperanto-publicationes. Pri to yo va unquande racontar vos to quo
Zamenhof self ha comunicat a Javal e me.



Ti factes restat confidential til quande Carlo Bourlet revelat les 1909,
poy Zahenhof self in li Oficiala Gazeto febr. 1911. Anc Couturatin su
brochura _Doktoro Zamenhof e la Delegitaro_, publicat in 1914,
alude al sam facte quam índubitabil in pag. 39.

Anc Drezen in su _Analiza historia de Esperanto-Movado_ (Leipzig
1931, p. 38) parla pri li oferta de 200.000 frs (!) de Javal a Zamenhof.
Hodie un Esperantist conossent bon li historie de su lingue ne posse
ignorar ti facte. Noi do ne comprende qualmen li redaction del revúe
Esperanto, oficial organ del U.E.A., astona se pri ti detallie de nor
_Ver Historie_ e scri ironicmen: kia novajo por miregigi la
civitanon, e questiona nos sur kiuj dokumentoj bazas tiu-cxi dirajo.

Li sol diferentie inter li informationes ja conosset in «Esperantujo»
e nor documentes jace in lu sequent:

Li Esperantistes crede que Zamenhof ha strax refusat li moné de
Javal-Lemaire. Just ante li guerre un esperantistic publicist assertet
mem que Zamenhof refusat _con indignation_ e Drezen scri solmen
que Zamenhof «rifuzis». Li supra-citat lettre de Lemaire pruva que in
realitá li aferes evenit tot altrimen e que Zamenhof in prim acceptet
discusser e ne refusat li moné in principie.




Un duesim pruva es liverat per un lettre de Zamenhof self a Dr Javal. Ti
lettre con mult altres de Zamenhof ha esset donat
del vidua de Javal a un conosset interlinguist quel ha transmisset it
nos ante quelc mensus. Vi li lettre in total.

(Traduction)

Dr L. Zamenhof

Warszawa

str. Dzika nró 9   3.X.06

Car senior!

Yo recivet vor lettre del 26. IX. Yo nu labora diligentmen pri li
ameliorationes, yo compara omni idés, queles yo havet pri to in divers
témpores, omni opiniones queles yo audit o leet, -- e yo explora omnicos
denove. Ye li 15 octobre precis yo va venir a Bruxelles e tande yo va
parlar detalliatmen pri omnicos. Tande yo va presentar Vos ti
ameliorationes queles yo proposi far, Vu va dir me Vor opinion. Vor
propositiones additional, changes, etc. e yo va responder vos, esque yo
posse accepter les o ne.

Pri Vor proposition concernent mi person noi va parlar solmen poy, ne
ante que quande nor conversationes pri li ameliorationes va esser
completmen finit, nam li acceptibilitá o ínacceptibilitá de vor nobil
proposition va completmen depender de to, esque noi va posser
reciprocmen interconsentir pri form e quantité del ameliorationes. Si
pos quin o six dies de deliberation noi va arivar a interconsentiment
reciproc pri li ameliorationes, tande -- solmen tande -- noi va posser
parlar pri li arangeament personal.

Vor L. Zamenhof.

Si on dubita pri li autenticitá de ti lettre, noi proposi monstrar it a
expert esperantistes durant que it es ancor in nor possession.

Ti lettre pruva (1) que Zamenhof acceptet reformar Esperanto in 1906 in
li scope transacter con Javal-Lemaire queles hat ofertat le 1/4 de
million por liberar li autor de Esperanto del tutela del editores
(Hachette); (2) que Zamenhof qualificat li oferta de Javal-Lemaire quam
«nobla propono». Do on ne posse asserter que il refusat _con
indignation_ e anc ne que on volet _subacxeti_ le, nam un mann
quel on vole subacxeti ne responde pri nobla propono a su
_compratores_!!

Noi espera que li revúe Esperanto ne va hesitar rectificar su judicament
citante li supra-mentionat autentic fontes, por ne lassar su letores sub
li ínjust impression que Cosmoglotta ne ha publicat li exact veritá.




## Por quo on fa exemples

Quelc témpor pos mi transition de Ido a Occidental un amíco idistic
visitat me. In comensa de nor incontra noi evitat li delicat question,
quel naturalmen brulat sur nor lingues, ma ti tacentie ne esset
mantenibil, e bentost noi esset in plen discussion. In sequent, un
episode ex it:

Il: Quande tu ancor esset Idist, anc tu criticat li ínprecision del
unic «de» de Esperanto e defendet li tri precis Ido-paroles da, de, di
quam superior. Nu anc Occidental have solmen un: de. It vell interessar
me audir, qualmen tu hodie defende, quo tu unquande ha criticat.

Yo: Li practica self de Ido ha convictet me, que li tri parolettes es
tre desfacil a usar. Apen un Idist posse usar les corectmen, li plupart
sempre confunde les. Yo sovente besonat mult reflection por aplicar li
corect parol, e tamen dúbites restat. Pri li *de* de
Occidental nequande eveni dúbit. Adplu li triplicitá es superflú ballast:
ples monstrar me un unic exemple in Cosmoglotta, u li «de» crea
ambiguitá.

Il: Quo tu responde a ti exemple: Li Esperanto-frase: «La ŝtelitaj
ŝtrumpoj de la knaboj de la fiŝkaptisto» have quar significationes
diferent, queles noi distinte in Ido per posir li pares da-di, da-de,
de-da, de-di in li frase «La kalzi esas furtita... la pueruli... la
peskisto.» Ci, Occidental es tam ínprecis quam Esperanto; quo tu responde?

Yo: Noi posse tre bon expresser li divers senses, sive per usar altri
constructiones, sive per substituer per o fro a de, u vu usa da e de. E
nor per e fro ne demanda li sam rigorosi reflection quam vor paroles. Ma
in general on posse scrir de e it va suficer, nam tal constructet
exemples pruva necos. Solmen exemples prendet ex realitá, ex li
practica, es convictiv. Tal special exemples por atrappar alquem on
sempre posse far, mem por li max bon sistema.

Il: Ma por to on ya fa exemples, por monstrar li defectes del altri
sistema in form plu condensat.

A ti logica yo plu ne savet responder. Ma yo aprendet ti valorosi
eclaration psicologic: On «fá» exemples por demonstrar «in condensat
maniere» un defect quel in li practic usation del criticat sistema
totmen ne es remarcat.  Ilmari Federn.




Remarca del redaction: Ti manie composir rarissim exemples por pruvar
li necessitá de distintiones complicat es debit a L. de Beaufront, de
quel li ínfelici influentie ha esset desastrosi por Ido. Per exceptional
exemples on posse pruvar mult coses absurd: it sufice composir les! Un
vez Beaufront self publicat un grand titul: la linguo supleanta Ido, e
il ne videt que it significat du coses exactmen contrari: li
supleent lingue quel nomina se Ido, e li lingue quel suplee Ido. Ti
exemple pruva in fund que li obligatori acusative, quel esset faruchmen
combattet de Beaufront, es índispensabil por evitar ambiguitás! Si li
Idistes es logic, ili deve strax readopter ti acusative! In realitá, on
deve admisser que un exemple, mem composit, ne es suficent por far
introducter un precision quel es ínutil e molestant in li 99% del altri
casus. E ti rasonament es anc bon por li preposition *de* in
Occidental.

_R. B._




## Scientic litteratura


### Plantes fa guerre con unaltru

_de Werner Lenz_

Solmen ante 150 annus li german Sprenzel ha decovrit li fecundation del
flores per insectes, un «heresie» quel ha custat le oficie e pane! E
ancor ante 75 annus on mocat Darwin, quande il confirmat li fama que
vermen hay plantes carnivori. Hodie mem li índoct save pri ti procedes;
e li deliciosi lent-film-fotos monstra nos tal miracules del natura.

Hay tamen abundantie de miraculosi e tamen ínconosset fenomenes in li
munde de plantes. Si noi ha memorat li insectivori plantes, it mey esser
mentionat, que ti infantes de Flora ne besona absolutmen alimentation
animalic. Ma ili developa se plu bon quam tis queles nutri se purmen
vegetabilic pro separation del insectes. On ha fat experimentes per
nutrir ti botanic «besties feroci» ne solmen per insectes, ma ha dat
les anc crud carne. Li filio de Darwin preferet In su experimentes carne
frit quel esset profitosi por su protectetes. On ha anc constatat que un
repaste tri vez per die es suficent, ma anc que plantes quel recivet tro
grand portiones, ruinat lor «ventre», a saver devenit lax. Yes, homes
e plantes possede mani similitá. Existe p. ex. plantes «vivipari»
(queles producte vivent infantes), li mangroves, queles cresce quam
gigantic árbores in li tropic costas del mare, porta lor botanic
embriones in se, 9 mensus, til li maturitá del gérmine. Tande li
infantes in longore de 1/2-1 metre es pret por autonom vive. Nu li pret
plantette cade perpendicularmen in li aqua e fora se ne lontan del matre
in li funde per su acut radica.




Li politica de colonisation es li punctu essential in li vive social anc
che li plantes. Lucta es anc li destine del plantes; on deve conceder,
que li ínnocent infantes de Flora save far e ganiar guerres. It ne es ne
necessi pensar ci solmen al parasites e pseudo-parasites, al viscos e
orchidés, al lianes e hedre, queles partmen have su radicas in li ligne
del árbor, partmen solmen climba sur it, por extender lor cap fro li
crepuscul del silva al luce del ciel. Ti fame pri luce es extrem e ne
halta anc ante
mortation. Li eclastro (strangulator de árbores) sufoca per su
serpentatri tornes li árbor portant. E quande li strangulat pos mult
annus putri se e cade, anc ii mortator es condamnat a morte e putrition.
Ma anc ver guerres es fat in li munde del plantes, in plen regímentes e
armés admarcha li plantes por conquestar nov spacie de colonisation.

Vi li antiquissim lucta inter li fago e querc in Germania. Solmen li
explorator e forestero conosse it. E sempre li fort-obstinat querc cede
al gracil persistent fago; sempre plu victoriosimen li fago determina
li image del german foreste. Un altri famosi «guerre de plantes» dura
nu ja presc 300 annus, e sempre ancor ne es finit, nam sempre plu adavan
penetra li micri plant «erigeron canadensis» (in german «Berufkraut»).
Li flores es simil al «aster» e brillia in lucent
ínnocent blanc; malgré to ti molest malherbe
extermina gigantic territorias. 1650 li unesim seme venit de Canada til
Anglia. Li canadian submisset se grand partes del «verd insul». In un
rabiat lucta li plante victoriat, pro que it producte imens masses de
«infantes», e ti spir-levi semes es tam volatori, e es expedit in tal
escadres que ili circuma e sufoca omni altri herbes. Ancor in 1800 in
Francia on estimat Erigeron
canadensis quam botanic raritá, e it esset presc ínconosset sur li rest
del continente. Sin pretensiones e luctante fertil-terribilmen til hodie
it ha victet su adversarios sur ínnumerabil campes in gigantic spacies
de tot Europa e domina mem tal territorias quel esset populat per talmen
tenaci malherbes quam li urtica, de Italia til Svedia, de Ural til
Pyrenés.




It es do li aviatica quel fa li fortie del armé del plantes. E anc por
li colonisation li plantes usa ti volant armé. Un fago quel gania su
victories quam infanterist, nam su semes ne possede aviones, vell
expander se tre lentmen, si ne homes e animales vell forportar li
glandes. Per natural fecundation li yun fago vell crescer ne plu lontan
quam 300 metres del trunc matrin. Annus passa, quant quam it self va
portar semes e inplantar su infantes denove 300 metres adavan. On ha
fat li calculation que sin auxilie, li avansament del fago sur
distantie de Berlin til Hamburg vell durar 18640 annus. Ta li aviatores
inter li plantes have plu bon chances: Quande in 1883 li max grand
parte del vulcanic insul Cracatoa submerset sub aqua, anc li sudal parte
del insul, quel restat súper li aquas del Sunda-mar, esset «sterilisat»
per li ardent calentation e li sufocant pluvie de cindre. Tri annus ne
existet vive botanic sur Cracatoa. Alor Seniora Flora mobilisat su armé
colonial. Aviatores ad avan! Sur favorabil
vent elevat se escadres aviatic de semes e polve sur li insules Java e
Sumatra distant ye 150 e plu kilometres. Li sam die ili aterrat sur li
vulcanic insul. Nu comensat ta nov vive. Li polve mixtet se con li humid
tropic aer e format un suole vegetal (hum) quel covrit li nud cliffes e
lava-masses. Bacteries perlaborat it. Algas, mosses e fungos etablisset
se. Pluvie cadet, anc nov polve;
li mosse retenet junt li humid terre. Nov armés aviatic avansat, ili
aportat semes de herbes, grámines. Bentost elevat se 11 species de
filices; tubuliflores, e altres sequet. Talmen esset dat li suol por
bosc e árbores.

Lu sam on ha observat in Slesvig, u advere vice aviatores marin esset
usat terrestri tales. Campes de agres esset ínusat. In prim augmentat se
li natural malherbes del agres, cianette, agrostemma, crisanteme e
papavre. Ma ne long ti adversarios del cereales posset dominar ta. Nam
li plu grand e unitari armé del herbes avansat; bentost it dominat li
territoria, ma anc li aero-victorie havet solmen curt sequentiese. Pos
quelc ulteriori annus sur li spacies de sterilatri subsuol admarchat
in legiones ericas, e in plu fertil regiones betul e fago inrammat lor
palissades. In li ombre de ti mures it esset tro obscur por li majorité
del herbes, ili migrat plu lontan; ma in li ombre del silva nu expandet
se li moss, e it posse viver in pace sub li scren del árbores; nam it
es lor amic e in recompensa conserva humid li suol.

_Trad. E. W._




## Bibliografie

J. Cordonnier: «Original stenografie de Occidental»

16 pg. formate normal A5. Editor Jos. Svec, Praha VII, Skroupova 2,
Tchecoslovacia. Precie sv. Fr. 1.40 afrancat.

Apu li diferent national sistemas adaptat a Occidental, Duployé,
Scheithauer, Schrey, Stolze-Schrey, nu ha just aparit li unesim sistema
original.

Recenser un stenografic libre de un sistema quel on ne scri self, es un
tache delicat; yo prefere tacer ci cert criticas, quel adeptes de
«modern» sistemas in general adressa a omni sistemas del «classic»
tip, tam plu quam yo opine que on deve incoragear li difusion de omni
libre util e scrit in bon Occidental.

Li systema Cordonnier es un grafic o cursiv (ne geometric) stenografie.
It sembla esser un eclectic sistema: li universal influentie de
Gabelsberger e ti del tchec sistema Herout-Mikulik es sentibil, li ultim
in li habil e consequent expression de r e I liquid per agrandation del
signe precedent. To, e li expression de r e n ante consonantes per
elevation o descension de ti consonantes simplifica li parol-images, e
da al tot scritura un agreabil e atractiv aspect general. Li
vocalisation es simbolisant, it usa infortiament (pression), NB del
consonant precedent (ne sequent)!, position, anc arondation, e erection
de signes inclinat.



Li autor ha trovat un editor conscientiosi e habil in sr Svec, quel dat
a ti ovre li cadre de un jolli brochura productet per foto-print. Li
stenografic parte es scrit de un manu secur, li tipografic parte... del
sam manu; ínreprochabilmen dessinat lítteres perfectmen ilude un textu
printat.

Un litt ovre de artificie!    I.F.

H. Littlewood: «Vers un lingual instruction plu rational»

Dissertation por li Diploma de Docente de Occidental, Publicat del
Secretariatu del Occidental-Academie, 12 pg. formate normal A 5.
Editoría: Institute Occidental, Chapelle, Precie 0.50 Fr. sv.
afrancat.

Ti litt ma ponderosi ovre oferta to quo promesse su titul, e mem plu
mult. In un lingue clar e vivaci, comprensibil anc a persones queles
nequande ha ocupat se pri linguistic pedagogica, it exposi li resultates
de un long practica e experientie, quel li autor ha ganiat per docer
durant mult annus su lingue matrin anglés in Nederland. Basant se sur li
modern scientic conossentie que li unité del lingue ne es li parol ma li
frase, e que on aprende ne per logic reflection, ma per analogie e
imitatíon, un índependent observator critica con mult exemples li
defectes e resultates del du metodes de instruction lingual hodie max
difuset: li metode traditional grammatical scolari, e li li tal-nominat
metode «direct». Poy, per un habil e surprisant combination e
sistematisation del bon qualitás de ambi metodes, il developa e presenta
su propri metode: ma to on deve leer self. Quam li autor alude, it have
psicologic similitás con cert agreabil ludes de inteligentie e habilitá:
bridge o ténnis. Su modest e realistic lingue monstra totvez, que it
es un tre seriosi labore. On lee li ovrette du e pluri vezes con sam
plesura.

Li autor, quel nu prepara un curs international de Occidental secun su
metode, es ancor relativmen «yun» e quasi ínconosset in nor movement.
Su remarcabil ovrette, quel es calidmen recomendat a omni
occidentalistic instructor, va sin dúbit conquestar le in curt témpor un
position de meritet influentie inter nos.    I.F.

«Spiritu de Occidental», Li ovre de Edgar de Wahl

Colection de articules, publicat, in parte traductet e comentat de
Ilmari Federn. Unesim liveration, 32 pag. formate normal A 5, Editoría:
Institute Occidental, Chapelle. Precie provisori de subscrition por li
ovre complet: Sv. Fr. 2.




Ti publication deve satisfar pluri desires sentit desde long: reediter
li max valorosi articules del ancian KOSMOGLOTT; dar un complet
sinoptica pri li ovre del autor de Occidental, ye ocasion de su 70.
anniversarie:
dar al crescent circul de interessates un quasi complet exposition del
principies de Occidental, specialmen al (1) candidates por li Diploma de
Docentie (2) al scientistes desirant conosser li opinion del «max
expert interlinguist» pri li divers partial problemas del
interlinguistica, e (3) al adversarios de Occidental, por que ili mey
posser instructer se pri it _ante_ criticar it. In plu, per
«Spiritu de Occidental» nor plum max competent va responder a almen tri
quart de linguistic questiones adressat al secretariatu del
Occidental-Academie.

Pos un tabelle de dates pri li interlinguistic activitá de sr de Wahl,
es publicat -- pos 30 annus, ma ancor actual -- un traduction ex german
del famosi memorandum al Delegation, quel desaparit sin tracie ex su
archives. Un copie in possession de sr de Wahl ha conservat historic
document.

Ancor serchant, poc a poc precisent se, seque li unesim presentationes
del «Regul de Wahl», reproductet ex li desaparit revúes Discussiones e
Lingua internationale, poy essayes pri fundamental questiones: general
principies, obligatori finales, logica, articul, geografic nómines etc.,
etc. alternant con vivaci polemicas plen de soveran ironie combinat con
scientie profund.

Ti articules es traductet ex li lingue experimental Auli al hodial
Occidental; yo tamen ha efortiat lassar secun possibilitá li arcaic
formes plu ne usat si ili apare tolerabil in li usu hodial, ni anc tro
deviar del stil e sintaxe quelcvez ancor un poc ínhabil ex li epoca
quande sr de Wahl scrit ye unesim vez in un propri lingue. Omni grav
changes e omni nómines e alusiones ne strax comprensibil es comentat
in anotationes, talmen que li libre ne
demanda preconossenties.

Li duesim liveration va continuar li articules ex Lingua internationale
e comensar li publication ex KOSMOGLOTT. Pro que li ovre complet va
exceder 128 págines, li precie de subscrition de sv. Fr. 2. -- va esser
augmentat strax pos li aparition del ultim liveration.     I.F.


## Association Por International Servicie




Section ILCI. U Occidental es max vivent, it sovente es totmen celat al
Occidentalistic publica. Ante quelc témpor nor coidealist H. Björkman,
Jänkisjärvi, Scedia, ha iniciat un corespondentie per series de lettres
circulant, nominat «CONVERSATIONES INTER INSTRUCTORES». Tri series ha
aparit poligrafat e es accessibil al publica: Chascun de ili discusse
un tema. It ne es grand pedagogic scientie, con mult términos
greco-latin, íncomprensibil al laico, no, it es un lingue vivent e
familiari, in quel instructores de diferent lingues matrin raconta
experienties e exemples ex lor practica, demonstra divers metodes de
instruction, posi questiones e responde les. Li letor
regarda in un circul de amicos. Noi recomenda a omni instructores dar
lor adresse a sr Björkman. Li partiprension es gratuit; it ne custa
altricos quam un lettre gentil, por reciver un tal serie de lettres. Sin
dúbit circum li nucleo de ti bell iniciative bentost un circul elargat
va cristallisar se.    F.L.




## Filatelie



LI SVISS POSTMARCAS PRO JUVENTUTE 1937




Li postmarcas de charitá esset introductet in Svissia mersí al
iniciative de sr pastor Honoré, de Cronay-sur-Yverdon, quel hat trovat
li idé in su land de orígine, Dania. In fact, sr Hellböll in Copenhag
esset li promotor del tal nominat cristfest-postmarcas (Julemärker) sin
valore francativ; glutinat sur li
corespondenties apu li marcas oficial ili
representat un sacrificie destinat a subventionar
alcun ovre de charitá, notificat antey. Li
unesim serie de Svissia in 1912 «Sole a omnes» esset lansat in sam
conditiones. In 1913 li unesim oficial marca Pro Juventute aparit ye li
precie de 10 cts., de queles 5 cts. esset destinat por li administration
postal e 5 cts. al Institutiones de Yunité. In 1914 li guerre impedit li
emission projectet. Desde 1915 chascun autune videt aparir un nov serie
de 2, 3, o 4 valores. Desde 1924 hay sempre un 5 cts. vendit por 10 cts;
un 10 cts. vendit por 15 cts., un 20 cts. vendit por 25 cts., e un 30
cts., vendit por 40 cts; li precie additional es por Pro Juventute. Max
divers temas ha esset tractat in ti marcas: blasones de sviss cantones
o cités, costumes national o local, comemoration de famosi mannes:
poetes, scientistes, benefatores. Ho-annu li serie es comemorativ,
destinat a indicar li duant-quinesim anniversarie del creation de ti
institution. Li 20+5 cts e 30+10 cts., in
colores viv e delicat, porta li dates 1912-1937. Li unesim contene un
cap de garsonetto tornat a levul, li duesim
un cap de fliccotta tornat a dextri, in un cadre de branches. Ili ha
esset ovrat per li pictor Liner de Appenzell e esset executet in
litogravura per li firma Courvoisier de La Chaux-de-Fonds. Li 5+5 cts e
10+5 cts. a memora respectivmen li generale Dufour (quel in 1847 finit
li guerre civil del «Sonderbund» inter
protestantes e catolicos per un victorie rapid e admirabilmen human) e
al eremite

Niklaus von der Flüe (quel in 1481 per diplomatic conciliation preventet
un guerre
civil inter li cantones citean e li cantones paisan). Li gravura tre fin
in stal esset executet per li direction del postas in Bern, li dessines
esset fat per li pictor Bickel in Wallenstedt. Ti 4 postmarcas esset
vendit durant li mensu de decembre 1937, e vale por afrancar til li 31.
may 1938. Pluri landes ha sequet li exemple de Dania e Svissia e have
marcas de charitá, specialmen Belgia, Luxemburg e Nederland.    C.V.



Li potentie del suggestion. In li scole de policie de New-York, on ha
fat un interessantissim experientie quel monstra li potentie e li
dangere del suggestion.

Durant que li professor parlat al eleves, subitmen on frappat al porta.
«Ples intrar», il dit. Un Old senior aproxima se al mastre, conversa
con le, poy departe.

Pos quo, li professor fa a su auditores li sequent invitation: «Yo
petit vos dar per scrit li detalliat descrition del visitator quel ha
just exeat. Ples preciser li sequent punctu: Esque li surtut quel il
portat esset de color clar o obscur? Esque il havet chapel demí-sferic o
moll? In fine, yo insiste sur ti detalie: In quel manu il tenet su
canne?»

Li scope de ti micri interrogation esset constatar li facultá de
observation de ti futur policieros.

Resultate del prova: Ex 52 eleves present, 17 assertet que li visitator
tenet su canne in li levul manu: 32 opinet por li dextri manu; tri
confesset ne plu memorar alquo pri to. Ma omnes concordat pri un punctu:
Que li canne del visitator esset ex obscur color.

In realitá, li visitator havet null canne!




## Abonnament a Cosmoglotta

Fr. 4.— sviss; Fr. 27.— francés; RM 2.30; Kc
26.—; 1 dollar; 4 s. anglés; Fr. 27.— belg; fl. 1.70; dan Kr. 4.10; sved
Kr. 3.60; L. it. 18.—; öS 5.—; 21 Esc.; 13 respons-cupones.




# Cosmoglotta B 15 (feb 1938)

Serie B, poligrafat -- «INFORMATIONES» -- feb 1938 -- Nró 16 (1)

Ilmari Federn: Li Spíritu de Occidental

(Ex un lettre adressat a sr M.K. Gardner.)

In su articul «Li Lingue International -- un artistic problema» sr de
Wahl concepte li lingue ne quam un tecnic mosaica o conglomerate
composit de elementes mecanic, material, mort, separabil, ma quam un
organic unitá, un  artistic ovre.

Por mult mundlinguistes to probabilmen es íncomprensibil. Ma revuante e
judicante Occidental secun li categories e conceptiones del schematic
sistemas de Lingue International, on similea a un geometre quel aporta
circul e lineale e li metode del trigonometrie por capter e comprender
li essentie de un pictura de Michelangelo o Rembrandt.

Similmen, Dr. Homolka, li presidente del Occidental-Union, ha exposit in
un lettre a sra Morris, li presidenta de IALA, que omni altri sistemas
de L.I. ha prendet in consideration solmen li material parte del
paroles, lor córpores quam mecanic elementes. De Wahl ha captet anc lor
spíritu.

Por li altri sistemas vale to quo Mefistófeles di al scolero in li
unesim parte de «Faust» de Goethe:

[verse]
____
Wer will was Lebendigs erkennen und beschreiben,
Such erst den Geist herauszutreiben,
Dann hat er die Teile in seiner Hand,
Fehlt leider! nur das geistige Band.
____

(Qui vole comprender e descrir alquicos vivent, prova antey expulser li
spíritu; tande il have li partes in su mane, ma regretabilmen manca li
ligament spiritual.)

Occidental es un altri munde quam li schematic lingues; sam quam li arte
es un altri munde quam li matematica -- benque on posse trovar trates
comun. Por plenmen apreciar Occidental, on deve surtir ex li munde
schematic. On deve por quelc témpor obliviar li lexicos, principies,
grammaticas, li quantité de paperallia quel contene solmen dissectet
particules del cadavre del lingue. Ne tá li lingue trova se, adminim ne
su spíritu; tam poc quam li vive homan trova se in li salas de anatomie.




U es li spíritu, li vive del lingue? Che li homes queles usa it, queles
parla e scri: Ples pensar al mann in li strada, quel babilla con su
compano -- al
comerciante quel persuade li hesitant comprator -- al politico quel per
patetic o demagogic paroles influe li masses -- al diplomate quel pesa li
clausules e mental reservationes por li interesse de su land -- al yun
mann quel murmura amorosi non-sens in li orel de su amata -- al flicca
quel canta per gay voce un canzon -- al poete quel prova capter per li
nud paroles li bellitá del munde -- al filosof quel rasona pri realitá e
metafisica -- al polemico por quel li lingue es un acut espade -- al
scritor quel forma li paroles por que ili mey expresser li ínfinit
formes nascent in su fantasie -- al matre quel chargea un lettre per omni
amore de su cordie por li filio lontan -- al profete quel vanmen prova
simbolisar per li povri sones del bocca homan li ínexpressibil misteries
queles su Deo revelat le...

Ta, in su vivent function on deve serchar li spíritu del lingue, in su
litteratura, ma ne in su cadavre: su lexicos, su grammatica. E li
regules del lingue deve esser formulat por adaptar se al elastic
servicie de tal vivent aplication, e ne por presentar un max simetric
sinoptic sistema in li grammaticas!

Li grand erra de mult interlinguistes esset creder, que solmen tó es
aplicat in li usation del lingue, quo ha esset consciosimen aprendet in
li grammaticas. Ili neglige li rol mult plu important del
subconsciositá. Li modern sistemas de instruction nega li importantie
del grammatica por li instruction. Li «ideologie» de cert schematic
sistemas, lor criteries de judication, de critica, basa se sur li
conceptiones de antiquat metodes de instruction, e ne sur li lingue
functionant.

Do on comprende, que li essentie del lingue deve esser serchat altriloc
quam in li sicc sistema de logic postulationes, o in minuciosi
diferentiationes fat per un cerebre unilateralmen developat. On
comprende que it es un chimere constructer un lingue quel premisse que
in chascun parol on memora li precis logic composition, e li relation
inter radica, sufixe, e signification del totalité, e que on composi les
secun regules rigidmen separant in teoric categories, e excludent
categories ne previdet in li schema.

Tande on aprecia li genialitá del ovre de Edgar de Wahl -- etsí su
elementari principies, dissectet e considerat absolut, separat e soluet
ex lor conexe, sembla criticabil al steril spíritu registratori, por
quel existe solmen ti parte del lingue, quel posse esser abstraet ex su
impetuosi fluentie vivent por esser conservat in buxes e botelles, con
imposant diferent etiquettes e rangeat in scafes con simetric sistemas
de classification. No -- li vive ne es un cartoteca, e li lingue es creat
por functionar in li vive, e ne por formar logic simetric «sistemas».
Ti artistic vitalitá distinte li ovre de De Wahl de omni altri sistemas.

Ma yo desespera, que mult interlinguistes posse comprender nor
vitalistic image del munde lingual. Li logica e schematisme ya anc ne es
li apt instrument por recepter li essentie de un poema quel tucha li
cordies ancor ne deformat per un exagerat rationalisme. No, al pluparte
del schematistic interlinguistes solmen li materialistic part de nor
afere, nor exteriori organisatori, propagandistic successes va far li
impression decisiv. Ili es masse, adoratores del «success», sin egard
a esque lu successosi es bon o mal...

Doc. 155 O.




## Emilio Peruzzi: Li adjectivic finale -i

Concernent li finale -i del adjective, li interessant observationes
exposit de sr A.Z. Ramstedt in Cosmoglotta Nr. 48 posse esser ancor
suplementat:

On trova que -i es tre usual ye li adjectives relativ:



etrusc: lautn- = familie; lautni: familiari.

egiptian: nt-j = citeano.

hebreic: ragl-i = pedal; misr-i = egiptian.

somali: gumbur-i = montan.

kanuri: meir-i = reyal.

nama: soros-i = corpor-al.

samoyed-ostiac: tula-i = cuprin.

In madyar: -úr-i = senioral, ember-i = homan. In japanés li majorité del
adjectives apartene al classe del veritabil adjectives queles fini
sempre per -i: takai = alt, shiroi = blanc, utskushii = bell. Anc mult
altri adjectives fini per -i: kirei = jolli.

Anc in arab hay mult adjectives in -i: gebl-i = sudic.

De ta li sufix ha venit anc in li lingue hispan: Marroquí = marocan etc.

Dan, sved, latin e altri lingues ja ha esset tractat per sr Ramstedt.

Concernent li latin, yo ha fa un interessant constatation: Del 34
adjectivic sufixes aplicat in li vulgari latin, 26 contene -i: -abilis,
-acius, -iceus, -icius, -alis, -ilis, -anius, -onius, -aricius, -arius,
-arius, -bilis, -cius, -ensis, -ius, -ibilis, -icus, -idus, -iinus,
-inus, -iscus, -ittus, -ivus, -orius, -sorius, -torius.

Forsan hay ancor ulterioris?

Per omno to on posse vider ancor un vez que li finale del adjectives ne
posse nequande esser -a.




## APIS -- Nov adresses



ITALIA

230. Sr Mestriner, Oscar / Via Luigi Serena, 4 / Treviso / Studente
industrial (1921) I.F. -- O: ill. pc.

229. Sr Bonato, Umberto / Via Generale Chinotto, 1 / Vicenza / Studente
chimical (1912) I.F. -- O.

TCHECOSL.   Vysoké Mýto

231. Sr Polednicek, Zdenek / Vysoké Mýto 45/I/ (1919) T.G.R., O.G.(R.):
omn. 07.20.35.77.78.80.

Ples supresser adresse nró 78, Leipzig, Germania, e plu ne scrir a it.



Bons del Institute Occidental es acceptet quam payament in

Hispania (Catalunya) del Hispan Occidental-Association, Presidente Macià
5, Figueres



Noi presenta un nov colaborator: Neredith Knox Gardner

M.K. Gardner nascet 1912 in Okolona, state Mississippi, USA, vivet in
Austin (Texas) desde 1923. Baccalaureus artium, Universitá de Texas
1932; Magister artium 1935. Su specialitá es linguistica (germanic
filologie), il esset scolari instructor de Hispan, nu docente de German,
unesimmen in li Universitá de Texas, desde 1937 in ti de Wisconsin
(cité: Madison) u il in sam témpor studia por li doctoratu.

Il fat conossentie de Esperanto in li etá de circa 13 annus, projectet
poy un propri filosofic sistema, quel il abandonat por aprender
successivmen Arulo (un reformat Ido de M. Talmey), Esperanto, Romanal,
Ido e adherer 1930 al Ido-Union. Poy il ancor aprendet Novial. 1931 il
fundat «The International Language Society of the University of
Texas», quem il reorganisat 1935 sub li nómine «The American Ido
Society».

Gardner hat speculat pri li teorie de interlinguistica e interessat se
pri li discussiones in «Progreso». Il contribuet pluri articules: li
unesim, «Pri la fonetiko» (julí 1931) ganiat le li docent-diploma.
Interessant es su altri contributiones «Principi en interlinguistiko»
(nov. 1931, aug. 1932), «Pri C e altra literi» (jan. 1932). In
«Interlanguages» (antey «Tolero», revúe intersistematic), esset
publicat su anglés traduction de «Questionaro pri fundamentala problemi
di glotonomio» de Jezierski.

Por reconciliar li divergentie inter teorie e practica in Ido e far
possibil li legal e regulari usation de formes natural, il formulat li
principie de normocentric libertá in un articul «Pri nuanci», scrit
1935, ma printat solmen febr. 1937 in «La Akademio» e pooy in un
lettre a prof. Jespersen («Naturaleso e regulareso» in Novialiste,
dec. 1935).

1935 il esset electet quam membre del Academie de Ido.

Ja 1933 il perceptet que Occidental ne es tam mal, quam li Idistes ama
picter it. Li principie de normocentric libertá esset un concession a
factes queles li Idistes ne hat volet aconosser. Ma in 1937 il perceptet
que ti principie esset un inversion del normal relationes de linguistic
usantie, e videt plu clarmen li distantie inter Ido e logicitá ideal
quel sol vell justificar li resistentie contra li naturalitá.
Consternation e deception pri cert evenimentes inter li Idistes dat le
li ultim stimul por rupter su relationes con li Ido-movement. Il
declarat su demission del Academie e del Union e adheret al
Occidental-Union ye li 24. novembre 1937.

Desde 1938 il functiona quam agente de Cosmoglotta e informator pri
Occidental por li States Unit de Nord-America.

Sr Gardner quel ultra li grand lingues europan comprende anc Sved,
Latin, Grec, e conosse Sanscrit, studia in presente li lingue Lituan e
lingues Indian

(Fine sur pág. 16)



Doc. 100-b

Unesim suplement al liste de nor Documentes

Nov documentes:




151/152. O. Prof. Gonzague de Reynold pri li L.I. e pri Esperanto.
Citates ex su raport al comission por cooperation intelectual del Liga
de Nationes. Quel nivelle cultural un L.I. deve haver? Un alt opinion,
quel apoya li vitalistic vispunctu de Occidental contra li mecanistica
de Esperanto. -- Critica anihilant pri Esperanto, su povritá, su barbarismes, su
defectes fundamental. Precie: 5 c.

153. O.P. Morloe, Esperanto es Occidental. Citates del filia de Zamenhof
e del esperantist P. Stojan demonstra que anc Esperanto es un lingue
«occidental» e nullmen plu «universal» quam Occidental. Li contrari
assertion es un plumpude per paroles.

154. O. I.Federn, Anteparole a  «Spíritu de Occidental». Apreciation
del ovre e del caractere de sr de Wahl, oposition del vivent evolution
contra li rigid schematisme de altri sistemas. A qui adressa se
«Spíritu de Occidental»?

155. O. I.Federn: Li Spíritu de Occidental. In un lettre a un ex-Idist
es caracterisat li essential diferenties inter li mecanic sistemas e li
vitalistic Occidental. Li vive de un lingue ne trova se in sicc grammaticas, ma
in li vivent aplication. (Util por propaganda che artistes e persones
cultivat).

156. O.  EW, Sententies. 7 del max important interlinguistic sententies
del autor de Occidental sur un litt folie printat.

157. O/Ido. «C». Discussion pri su duplic pronunciation inter Hz.
Jacob e I. Federn. Li usual argumentes por e contra, regardat de pluri
aspectes. Li Idist, in su defense, formula self un principie etablisset
de sr de Wahl, tornat contra li exagerationes del «facil
aprensibilitá» del schematic sistemas.

158. AF. Li unesim clave de Occidental. Un historic document por
colectores, plu ne utilisabil por propaganda e instruction. Precie: 5
cts.

159. G. Dr. H. Homolka, Li problema del planlingue quam tache normativ.
Resumé de un discurs fat por IALA. Concis e rich exposition del
paraleles inter li principies de Occidental e principies de normation.
Multissim argumentes e frappant formulationes pruvant que Occidental es max apt
quam basic lingue por IALA. (Util por propaganda che ingenieros,
tecnicos, scientistes). Precie: 5 cts.

160. O/Esperanto. Textus comparativ de Edmond Privat, declara ínnecessi li
obligatori finales -o, -a e mentiona li caotic combattes del duplic
paroles international.

Documentes sin mention de precie custa 2 cts. Serie 151-160 compl.afr. =
30 cts.

Exhaustet es li documentes sequent: nrós: 13 F, 31, 50, 78, 84, 139,
141, 148, 73 F.

Lor re-edition va esser avisat in Cosmoglotta.

Re-editiones: Un 2. edition esset fat de Doc. 82. O. Li sufixes de
action in Occidental.

Complet serie: Un complet serie de omni documentes in stock (atualmen
1-160)custa Sv.Fr. 4.— afrancat. NB Li Parol «complet» significa
«omni documentes essent in stock in li moment del ariva ddel comanda».
It ne obliga nos a liveration de documentes exhaustet, ni de documentes
editet o re-editet plu tard.

Ples rectificar li liste document 100 secun li indicationes ci dat!




## Ex altri campes


### Metodes de lucta

Li gazette «Heroldo de Esperanto» publicat in su numeró 43 (950) del
12 novembre 1937 li sequent noticie del Svisa Esperanto-Instituto sub li
titul «Mallonga informo -- Unuecigo de la mondlingvoj» (Brevi
information -- Unification del international lingues):

____
Secun li programma hivernal del public academic discurses in li aula
del Universitá de Bern, li famosi linguist Prof. Dr. A. Debrunner in
Bern (Schwarztorstr. 36), va far li 11. februar 1938 un public lection
pri li «unification del divers mundlingual sistemas in un lingue
international». Secun nor information il have un unificativ project, un
poc plu latinid quam Esperanto. Hante relatet con li conosset
professores queles ha creat mundlingues, il probabilmen tende a
favorisar li concurrent sistemas de Esperanto, forsan il ne conosse su
ja grand difusion, divers oficial aconossenties e aplication. Su
lection, quel certmen va esser visitat de multes, precipue anc
autorités, va posser mult nocer a Esperanto e nor movement, si li
Esperantistes ne va interim successar un poc convicter le, que Esperanto
es crescent e difusent se tra li tot munde, absolutmen ha pruvat su
aptitá, es aprobat e recomandat de mult scientistes e practicos de
divers landes, queles ne vell accepter changes. Que Esperanto sol es
conform al principies del max grand simplicitá, claritá e
internationalitá, have un grand litteratura e un bon organisation mundal
e ja desde long fa bon services de omni species al homanité. Que li Liga
de Nationes e ja mult guvernamentes ha aprobat it, que mult
administrationes, associationes, chambres de comercie, turistic centres,
feries etc. usa it con grand avantage. -- Li altri sistemas es in grand
parte solmen imitationes del grand ovre de Dr. Zamenhof, plagiates,
queles solmen ha changeat un poc li grammatica e li vocabularium de
Esperanto, ma absolutmen ne es plu apt ni plu perfect. -- Omni
Esperanto-gazettes mey amabilmen publicar ti information, e omni
Esperanto-organisationes, institutes, gruppes, delegates, e solitari
samideanos ex li tot munde mey scrir un lettre o adminim un postcarte e
inviar pruvas al supranominat professor, max bentost possibil, por que
il mey saver, que Esperanto es un lingue international difuset in li tot
munde, apt e vivent. Noi svisses va esser tre grat por ti samideanal
colaboration, nam li idistes e occidentalistes ja propaga plu fortmen,
fanfarona pri lor victories, «congresses» in Zürich e Lausanne.
Anticipat mersí.

Svisa Esperanto-Instituto.
____

Li mentionat Professor Dr. A. Debrunner, linguist del Universitá de Bern
e editor del linguistic revúe «Indogermanische Forschungen», es li
Presidente del «Committee for Agreement» de IALA. Pro to li noticie
trovat nor viv interesse. Professor Debrunner ha dat nos plu precis
informationes, scriente nos:

____
Li articul anuncia quam titul del academic discurs quel yo intente far
li 11. februar 1938 «La unuecigo de la diversaj mondlingvaj sistemoj en
unu solan internacian lingvon» (Li unification del divers interlingual
sistemas in un sol international lingue.



Ma in fact li titul es: «Neue organisatorische Versuche auf dem Wege
zur einen Weltfilfssprache» (Nov organisatori tentatives vers li unic
lingue international auxiliari). Li titul del citat esperantic noticie
contene do un grav alteration, quel es apt provocar fals idés. In plu li
scritor del articul publica esser informat que yo have un project
unificativ de L.I., quel es plu proxim al Latin quam Esperanto. Yo
constata que yo ha dat a nequi alquel informationes justificant un tal
assertion. In ultra yo continua refusar anticipat indicationes pri li
contenete de un discurs quel yo deve far solmen pos quelc mensus.
____

Professor Debrunner adjuntet que il scrit lu sam a Dr. Spielmann in
Bern, li ductor del Sviss Esperantistes, demandante cuidar li plen e
ínmediat rectification del fals indicationes in li sam revúe. Secun quo
noi audi in plu, Dr. Spielmann, quel aconosset esser co-autor del
mentionat esperantistic noticie, respondet a Professor Debrunner:

____
Tam bentost quam noi savet que vu es li avocate de IALA, noi plu ne
besonat particulari informationes de vos. E noi ne comprende quo besona
esser rectificat in Heroldo. Si vu desira far inserter ta un
rectification, ples self inviar it a Heroldo, vu ya possede it e li
adresse sta printat in it. Li letores del Heroldo va solmen joyar, si vu
pronuncia vos in favore de Esperanto, ma ne por «nov experimentes».
____

Córam tal atitude, Professor Debrunner, quam il scri nos, naturalmen
renunciat continuar li corespondentie con li Bernesi Esperantist.

Noi sat bon comprende que li practicat metodes necessimen descoragea e
repulse erudites queles ocupa se pri li interlinguistic problema pro
seriosi, i.e. scientic motives. In plu on vide anc in ti casu que li
«ultima ratio» del Esperantistes es lor old trick: provar impedir omni
ínpartial tractation de questiones del interlingue per un bombardament
con lettres e postcartes ex omni partes del munde. Vice per li vigore de
ínrefutabil argumentes, queles manca les, ili desesperatmen sercha
mantener se per grand bruida. Noi vole esperar que Professor Debrunner
ne va har jettat in li paper-corb li missages queles il forsan ha
recivet mersí al benevolent proclamation del Sviss Esperanto-chef, ma
que il ha dat les... a infantes de su vicinitá, queles colecte
postmarcas, por que li bombardament postal mey haver adminim ún util
efecte.

_Spectator_


### International Auxiliary Language Association (IALA)

IALA ha invitat a un nov interlinguistic conferentie. Un invitation
esset adressat al Occidentalistes in person del presidente del
Occidental-Union, Dr. Homolka.

Li oficial response del Occidentalistes al «Criteria» de IALA esset
presentat al presidente del «Committee for Agreement» in comensa de
februar.






Anteparole

«Spíritu de Occidental» responde al desire sovent audit pri un
sinoptica del principies de Occidental, desire crescent con li
descrescentie del stock de ancian «Kosmoglott» e «Cosmoglotta», de
quel li ultim colectiones ascende vers precies reservant les a rich
colectores.

Plu Occidental difuse se, plu deveni necessi un ovre fundamental pri it,
un colection del interlinguistic studies e opiniones de su autor. On ha
indiget un «Fundament» de Occidental: li veritabil fundament de
Occidental es li traditional parol-tresor international del occidental
cultura, e ti spíritu vivent del Occidente es un fundament plu fort quam
libres e decretes. Ma qui comprende sub li parol «Fundament» un libre
constitutiv, va, yo espera, esser content pri «Spíritu de Occidental».

Alcunes ha demandat un sistematic sinoptica de Occidental, con schemas,
tabelles, classificationes a, b, c e rubricas 1, 2, 3. On es acustomat a
to del ancian schematic sistemas de Lingue International, queles ha
departet de teorie e grammatica e quasi es creat por formar simetric
tabelles e logic schemas. Noi vell har posset far anc to. Ma it vell har
procrastinat ancor li publication atendet desde long, e li ovre
resultant vell har devenit forsan un bon grammatica, ma ne «Spíritu de
Occidental». Nam Occidental ne es creat por brilliar in schemas
abstract, ma por functionar: it es creat ex li practica por li practica,
por esser scrit e parlat; li idé del lingue existet quasi ante li
regules. In su aplication on deve serchar li spíritu de Occidental, e ta
monstra se su superioritá súper li ancian sistemas schematic.

Edgar de Wahl ha sovente declarat su aversion contra omni rigid
schematisme, contra atomistic conception de detallies. Vu va trovar
detallies in ti ovre, un multité de detallies; vu va trovar solutiones u
vu ne mem ha suposit problemas, ma vu va sentir que ci ha ovrat un
scientic artist, por quel li detallies es harmonic elementes subordinat
al totalité conceptet quam unité. Pos long e detalliat exploration de un
tema, il ha scrit in li verve del inspiration, concentrat al essentie
del problema; e tam abundant e impetuosi es li richess de idés, que it
sovente rupte li cadre de stilistic formes.

Li vehementie del polemica in quelc articules mey ne astonar: solitari e
povri, Edgar de Wahl devet combatter contra li prejudicies del masse e
contra su rich e potent ductores. Li fate fortiat le combinar scientic
materiale con «interessant» polemic presentation, simil al classic
exemples de Pascal e Lessing. Su interlinguistica ne es sicc e monoton,
it es un scientie vivaci e militant, e per to plu accessibil anc al
non-interlinguist astonat per li passion evocat de un tema semblantmen
tam arid e abstract. Un mann quel soveranmen dómina su tema ne posse
esser indulgent contra mediocritá e pseudo-competentie. Ma vu ne trova
ci un pret constructet «sistema», vu trova un mann, su ovre e su
lucta, vu assiste al evolution de un spíritu savent e creatori, su
studies, explorationes, experimentes, scrupules, dúbites,
ameliorationes, explicationes, til que poc a poc li actual Occidental ha
cristallisat se.




Practic considerationes limitat li selection del articules. Es omisset
li unesim
epocas: colaboration ye Volapük es Esperanto, con Rosenberger e Lott
(ili va eventualmen sequer in un duesim tom). Noi comensa in li epoca du
autonom labore per li famosi memorandum al Delegation, ne publicat per
Couturat e desaparit ex li archive. Seque articules ex «Discussiones»
e «Lingua Internationale» scrit in «Auli» (Proto-Occidental). Pos li
vacuum del guerre, 1922, apari Occidental e «Kosmoglott» quel noi va
sequet til su fine 1926. Eventualmen va esser juntet anc «Cosmoglotta»
1927 exhaustet. Desde 1928 omni tomes de «Cosmoglotta» es ancor
comprabil ye payabil precies. Plu tard noi previde un eventual triesim
tom con plu recent articules e citationes ex lettres, forsan anc un
antologie de altri important interlinguistic autores in Occidental.

Pri li historie de Occidental, su diferent stadies a su precessor
«Auli» ples consultar «Li ver historie del Lingue International» de
Ric. Berger, e «Orígines de Occidental» de Berger e Creux. In
«Spíritu de Occidental» es tractat solmen li principies del lingue,
pro to noi considerat bon dar it un unitari form de lingue, Occidental
actual. Traductente yo tamen ne ha tro tendet a evitar morfologic o
altri archaismes, si ili ne trubla li impression total. Anc quelc
stilistic aspritás e li absentie del articul (provenient ex influentie
del russ lingue matrin) es sovente conservat. Poc passus es citat in li
lingue ancian del originale. Presc omni articules es sequet per
anotationes explicant cert changes, exemples, nómines, citates ex altri
lingues. Talmen li libre es comprensibil anc a novicios in
interlinguistica sin preconossenties. LI articules seque unaltru
cronologicmen; ili es numerat e dividet in numerat paragrafes. Un ampli
alfabetic index in fine del ovre va permisser un facil orientation.

Ti ovre es dedicat al practic Occidentalistes desirant instructer se pri
li principies de Occidental e pri li opinion de su autor pri divers
problemas.

It es dedicat al persones interessat pri interlinguistica in general e
desirant un manuale de introduction in li max modern conceptiones de ti
yun scientie.

It es dedicat al transitores del schematic sistemas ancian: Occidental
aboli un serie de classic, traditional interlinguistic dogmas e
supersticies. Li explicationes por ti interlinguistic revolution es dat
in ti ovre. It permisse al transitores li rapid orientation in li nov
conceptiones, e facilisa les li acomodation mental quel es necessi por
far complet lor passu sovente fat sub un impression justificat ma ancor
tro vag e general pri li superioritá de Occidental súper altri sistemas.

Anc al ínconvertibil adversarios de Occidental ti ovre es dedicat. Li
admirabil ínfallibilitá de lor condamnant criticas posse explicar se
solmen ex grand conossentie o grand ignorantie. Til hodie nequí dubitat
pri a quel alternative atribuer it. Si ti ovre ne va changear lor
opinion, it almen va auxiliar les changear o semblar changear su
premisse.

Ma tot specialmen, ti ovre es dedicat al candidates por li Diploma de
Docentie, it va esser les un índispensabil manuale por li preparation
del exámine.

Yo vell har desirat publicat it ye li 70. anniversarie de su autor.
Divers tecnic impedimentes regretabilmen obligat ajornar it til nu.

Chapelle, decembre 1937.

Ilmari Federn




## Discussion pri altri campes?

In sequent noi publica responses recivet a nor question. Li
contributiones del letores ne es classificat secun lor tendentie, ma
seque in li órdine de reception.

A. Nordlund: Noi Occidentalistes save: Occidental es li max bon lingue
auxiliari. Esperanto e Ido es mort (realmen). Analisar les ne es
linguistica ma anatomie, pro to on ne deve mentionar lor nómines.

G. Poujet: Ples maner ye egal distantie del 2 campes. Si vu desira que
on mey parlar pri vos che li altris, it es necessi parlar che vos
brevimen pri li altris.

Major H. Tanner: Ples informar nos pri Occidental, pri altri sistemas e
pri interlinguistica in general. Noi crede que Occidental es li via. Ma
noi vole continuimen esser orientat pri omnicos bon quo nasce in
qualcunc loc. Li interlinguistes in li diferent gruppes sembla voler
colaborar pri li comun ideale. Do: general information, sin malicie e
derision, e labor por li max bon solution per Occidental.

Dr. E. Dal Martello: Anc yo vide con plesura e interesse que Cosmoglotta
mey conservar un vast vivificant horizonte sive per elevat e loyal
polemicas con altri sistemas sive anc per frequent comparationes. On
deve ne lassar mancar a nos cosmoglottes tal preciosi discussiones, qual
ti de Doc. 152 in recent Cosmoglotta B e mult altris.

N. Posthuma: Ples! Solmen Occidental-aferes! Li polemicas con altris
interessa forsan linguistic expertes e posse forsan converter alcunes,
ma it certmen ne interessa li grand publica. In contrari! Anc demonstrar
li defectes de altri sistemas sembla me ne esser un tre incorageant, ni
li max efectiv metode de propaganda. Adplu, li excellentie de Occidental
es tam evident que it ne besona combatter contra rivales. Vice to,
Cosmoglotta mey devenir li grand medie de instruction, e ante omnicos
auxiliar su letores perfectionar se in Occidental; quo facilisa a ili
recrutar nov adherentes.




A. Matejka: Li dilemma concernent li publication de informationes ex
altri campes yo conosse ex mi activitá quam redactor de Progreso. Sol un
compromiss permisse satisfar in parte omni letores. On ne posse postular
que li redactor mey egardar integralmen omni gustes, ma anc li redactor
quel depende del letores ne posse negliger justificat demandes. Noi do
ne vole que in li cadernes apari solmen polemicas o que ili plena li max
grand parte del spacie disponibil. Ma noi anc ne vole carir les
completmen. Li redaction de Cosmoglotta es in li felici situation,
reciver in exchange por lor publicationes presc omni altri revúes
mundlinguistic. Li letor quel ne posse abonnar les pro li alt custas
have li jure postular que il mey esser informat almen pri li max
important evenimentes per li medie de su propri jurnale. Adplu li
interlinguistica ne apartene al scienties exact; su resultates
es presc sempre li consequentie de discussiones e ti discussiones va anc
in future esser necessi. Ma li polemicas? Nu, ili es un excellent medie
por mantener su combattivitá e si alquí ne ama les, tande to ne es un
rason suficent por que li altris mey dever depreciar les. In céteri it
vell esser ínlogic reprochar al adversarios que ili ne have li corage
defender se contra li ataccas directet a les, si on self anc ne egarda
les quande ili veni de altri láter.

E. Wahl: Li response al question qualmen tractar nor demifratres es tre
desfacil. Ambi opiniones have lor rason. Advere it apare me, que on deve
far diferentie inter Esperanto e Ido. It ne vale dissipar forties contra
Ido, quel de un látere es in morientie e de altri látere combatte anc
contra Esperanto, do in summa es un adversario negligibil. Do si on
raporta statistic dates pri it, on mey far to sin mocada. Solmen si ili
fa risibil ataccas contra nos, tande sin pardon! In altri látere, pri li
altri movementes, Esperanto, Latino sine flexiones, etc. to quo posse
interessar, ma curtmen. Ma pri perfidies, stulteríes, infamies reacter
con max fort possibil risibilisation e mordaci critica, talmen que ili
mey gardar se pri agressivitá e mey esser reductet al sol defense.

Proque Cosmoglotta B es preferibil por nor intern usation, yo pensa que A deve
contener un rubrica pri nor successes. Quo utila nos li registration in
B, si li adversarios e li neutral publica ne recive informationes pri
nor successes e pri lor mispassus. In general it es desirabil clarmen
limitar li contenete de A e B, e poy sequer ti órdine.

Prof. H. Pášma: Yo recomanda publicar omni articules linguistic (o plu
bon interlinguistic) scrit *por* Occidental o *contra* Esperanto-Ido, omni
polemicas e mocadas, li cronica e li coses organisatori etc. etc. in Cosmoglotta
B quel mey esser editet quasi «pro domo». Yo ha fat pluri experienties
que nor obstinat querelles con li «mifratres» fa un tre mal impression
a persones neutral queles ne posse comprender ti fanatisme. Li lucta
contra Esperanto-Ido dura ja 15 annus sin visibil efecte. Quant moné, energie
e labor queles on vell har posser usar por Occidental in un plu rasonosi
e positiv maniere, esset ci dissipat! Cosmoglotta A mey esser reservat solmen
por labores *in* Occidental. Occidental es tam perfect e bon que it
recomanda se per se self; talmen li cadernes de Cosmoglotta A ne va perdir lor
fortie propagativ, in contrari: to es li rect metode de propagation quel
posse atraer nos circules de publica quel postula anc un cert cultural
nivelle de nor movement. In acord con it on mey statuer duplic
abonnamentes a Cosmoglotta. Li un por Cosmoglotta A+B, li duesim por Cosmoglotta A sol. Forsan
to vell contentar omnes.

Redaction: Quam on vide, li opiniones diverge, e chascun save citar bon
argumentes; noi accepte ulteriori responses por li proxim nró de
Cosmoglotta B.




## Cronica


### Anglia

Sr S.W. Beer peti notar su nov adresse: 46, Spencer Court,
London S.W. 20 -- Li representante de Occidental etc. es nu su fratre, sr
Leonard Beer, 40, St. Rule Street, London S.W.8.

-- Li grand liberal jurnale londonés «News Chronicle» publica ye li
14. jan. un noticie sequent: «Estonia ne es tre old ma it ja ha
productet un genio in Edgar de Wahl, un erudit de 70 annus quel, pos un
vive-témpor de resercha, ha soluet li old problema de un lingue mundan
per su sistema «Occidental». Il recivet li aconossentie meritet pro su
grand ovre in li presse de Estonia, Svissia, Tchecoslovacia e li altri
litt landes poliglottic ye su settantesim festa in august. Pos li proxim
50 annus it es possibil que anc Anglia va conosser le! -- Su sistema es
basat sur li fact que 40% del paroles in omni europan lingues es sam. Su
sistema es ínmediatmen leibil de alcun de alqual education, e aprensibil
in un semane. Null caus do es por mirar que it es usat del grand Tchec
gazette «Pax».» S.B.


### Estonia

Sr de Wahl dat ye li 20. jan. un interview de 2 hores al
anglo-estonian presse-foto-agentie.


### Francia

Ha comensat aparir un bulletin poligrafat «Sempre», in
Occidental, duvez per mensu, e contene articules e noticies de tendentie
anarco-sindicalistic. Interessates ples tornar se al
redaction-administration, Sr Julien Toublet, 34, rue Sambre & Meuse,
Paris 10e.

Un nov Occidental-club esset fundat inter instructores in e proxim
Saumur, per iniciative de nor coidealist Boutreux. Pos un discurs de il,
20 instructores e instructoras decidet aprender Occidental. Un curs es
installat.   F.L.


### Germania

Omni Occidental-litteratura, abonnamentes etc. posse esser
comprat per payar a «PANA»-Universal-Buchversand (Abt. Occidental),
Wiesbaden-Biebrich, Schillerstrasse 10, Adolfshöhe. In proxim futur ti
firma va prender un postchecconto; li numeró va esser comunicat in Cosmoglotta B.
Ples scrir eventual corespondentie a ti firma in lingue german. Ples
sempre in sam témpor adressas un liste del coses comendat al Institute
Occidental, por accelerar li expedition. Si vu ne ha recivet it ancor,
ples demandar nor german circulare pri payamentes.   F.L.

-- De coidealist W.R.K. Rädler noi recive li sequent ritmic salutation,
tuchant signe de bon intentiones in desfacil témpores:




____
Ad-Avan! / Passat denove un annu / de combatte successós / persistent
- e partú / in rason li ecó: 
- / sub signe santissim / de nor cosmoglott', / nor fidel comunité /
por max bell li idé / constantmen avansa / per victoriós marchada. //
Soldates del flagga / con unde in circul, /
quel es nos simbol / in li grand cruceada / por lingue cosmopolitic, /
li consciós e energic / capitanes de nor fort armé / declara:
«guerre!» / sub parol de servicie / al tot homanité / batte a terr' /
lingual barrier / por li prósper / de nor grav affer. / Occidental,
mundidioma -- triumfa!
____


### Hispania

Li jurnale catalan «Empordà federal» de Figueres publica in
su numeró del 7. jan. un curt noticie pri li anniversarie de
«Oscarovitx Wahl», signat «V.» It mentiona Occidental e li fact,
que, in contrari a altri sistemas, it ha creat se un movement
international sin capitale, solmen per su qualitás.   C.R.


### Italia

Prof. A. Picchi ha comensat li redaction de un grand lexico
Italian-Occidental.

-- Li grand linguistic revúe «Le Lingue Estere» de januar contene un
tot págine in Occidental, con un fotogramma de sr de Wahl. Un bell
propagandistic successe de dr E. Dal Martello. Li articul vell esser mem
plu efectiv, si su autor ne vell har coruptet li Occidental-textu per mult
erras lingual e per cert propri formes (-ba quam signe de passate)
queles noi ne posse aprobar. Noi ne posse sat sovente repetir, que li
transition de Ido a Occidental implica un transformation de mentalitá; e
que li anarchic individualisme, per quel alcun idistes reactet contra li
tro rigorosi schematisme oficial de Ido, ne es desirat che nor mentalitá
de líber disciplina. Maliciosi adversarios de Occidental ha assertet que
«hay tant formes de Occidental quant manuales». Noi constata que to in
omni casu ne es li culpa de Occidental, ma de cert persones queles
prefere presentar it in lor propri maniere. Si alqui crede ne posser
consentir con alcun detallie de Occidental e si il crede saver plu bon
quam su autor, tande il posse -- pos har se bon informat pri li afere e
studiat li concernent linguistic articules -- adressar un motivat
proposition al Academie; ma qui vice li legal procede prefere li via de
caotic iniciatives personal, risca que su servicies deveni prefermen
nociv quam util a nor afere, e que li Occidental-movement -- si amical
exhortationes privat e public ne have efect -- va in fine far demarches
por su self-defense. -- E un altri remarca general: Ples evitar
exagerat self-laudes in articules de propaganda, specialmen si vu torna
vos a un publica cultivat. It posse far un impression repugnant e nociv.
Noi ya have qualitás queles noi posse lassar parlar por se self -- si
altri sistemas deve velar defectes per un cascade de self-bonimentes,
noi ne besona imitar les.   Ilmari Federn

NEDERLAND: Ples notar que Occidental nu es representat per Sr H.
Littlewood, Van Panhuÿsstr. 18a, Groningen, postgiroconto 276350,
telefon 5205. Sr A. Matejka ha translogiat a Svissia.





### Svedia

Li sved Esperanto-gazette «La Espero» scri in su numeró de
novembre: «De pluri locos on ha fat nos atenter que li sved
esperantistes es inundat per circulares de alquicos nominat Institute
Occidental in Chapelle (Svissia). E on
ha opinet que noi deve acter rigorosimen («ta i med hårdhanskarna» =
prender li afere per «dur gantes») contra les pro li contene del
dirculare. A to noi ha respondet: Lassa les, ili ne fa grand damage; it
ne es li unesim vez que nor amícos-ínamícos ha opinet que noi
esperantistes deve esser desquietat un poc. Ma noi ha passat ti témpor
quande noi opinet que it es amusant e util far un tranquil discussion,
do nu noi refusa esser desquietat. Céterimen Occidental es solmen un de
ti mani projectes queles ha aparit durant li 50-annual existentie de
Esperanto, ma de queles li pluparte hodie mem ne es mentionat -- lor unic
e ne tro agreabil tache ha devenit esser solmen un ilustration del
superioritá de Esperanto. -- E céterimen: pro quo desquietar se por
esperanto? Nor lingue in se self ne es li scope, it es solmen un medie
intentet devenir un bene por li homanité ye ti die quande it va esser
acceptet completmen. Si alquí va venir ante nos ye ti via, quo plu? Si
to eveni, ti ha demonstrat su vivicapabilitá e vale vivenr. Ma hotémpor
adminim it ne sembla que existe alqui capabil concurrer con esperanto.»
(signat Ben.)

On deve aconosser un sagi e diplomatic moderation in li response de «La
Espero». Ili ha fat tre bon ne metter li «dur gantes». Advere noi
vell har esset curiosi in quo ili vell consister. ALcunes ya ha retrovat
ancian metodes por supresser desagreabil veritás, ma noi dúbita que tal
medies es ye li disposition del Esperantistes. Pro to it esset util
resignar se a lassar líber lude al fate.   C.R.


### Svissia

Nor coidealist A. Matejka ha translogiat a Svissia. Ples notar
su novs adresse: 8, rue Léopold-Robert, La-Chaux-de-Fonds.

-- Li curs de Occidental continua in li «Revue Internationale de
Sténographie.»

-- Anuncias pri Occidental aparit in li organ oficial del sviss
posteros. In fine del annu passant in ti jurnal un articul signat «Dr.
E. Sp.» qualificat sr de Wahl quam un plagiator de Esperanto. Noi
persecute ti afere e va revenir a it in un proxim numeró. Nu it es
probabilmen noi, quel deve prender «dur gantes».   C.R.


### Tchecoslovacia

Occidental-Bulletin de Praha, li sempre interessant
organ del tchec Occidentalistes, da un statistic sinoptica pri lor
activitá durant 1937: Ha aparit 10 nrós de Occidental-Bulletin con 4
suplementes. Un libre (Stenografie) esset editet e 6 folies de
propaganda, 1 de sr Kajš, li altres de sr Svec.

Presse-Servicie: In 10 gazettes aparit 64 articules e noticies de 8
autores. Un Radio-discurs in Moravská Ostrava.

-- In Vysoké Mýto li club «Krouzek prátel jazyka mezinárodního» havet
su assemble constitutiv ye li 12. dec. Esset electet B. Trávnicek
presidente e L. Podmele vice-presidente.

-- «Nezávislá Politika» del 1. jan. recense li «Original
Stenografie» de J. Cordonnier e nró 117 de Cosmoglotta A. Li nró del 25.
recense ancor li «Historie» de Ric Berger, mentiona APIS e anuncia
«Democratie e humanitá».  In Praha existe nu un «Librería
Occidental» A. Seidl, Korunovacní 20, Praha VII. -- Pro manca de spacie
noi ajorna li recension de «Pax» al proxim numeró, u noi va parlar
detalliatmen pri it.




## Ex li paper-corb


### Li max recent labor de Professor Sysiphos Q. Madhrepore!

Nor colaborator volent, li ínfatigabil pseudojurnalist Farfarello, ne ha
evitat null pena por procurar al redaction de «Ex li Paper-Corb» li
jure de unesim publication del max recent ovre del mundifamosi
professor. Li reproduction sin autorisation es interdit e va esser
persecutet secun li lege del minim resistentie. Omni jures es reservat a
«Ex li Paper-Corb», conform al Pandect Romano «Jurat jures de just
injuries». Li Redaction tamen desira sublinear que it declara se
íncompetent pri li materie, e ne identifica se con li opinion ci
presentat. Opositores al teorie de prof. Madhrepore es petit adressar
lor polemic replicas al Paper-Corb: a saver: lor propri paper-corb.
 Miquette.


### Li problema actual

Durant li transition del epoca medial al byzanthinic nihilism, li
problema del heterogen actualicism devenit acut. Ja in comensa del
hypophytic-embrosic epoca li eventualistes comensat observar scienticmen
li heterogen bakein-cellules esnomolotrophic. Ja tande li famosi
hypercryt Sansístenes formulat li classic sententie: «Un veritabil
hypercryt time li acuterium quam li purgatoria.»

Omni plu tard hyophysic embroticos secuet strictmen ti certmen
justificat principie. Ili calculat lor formules secun li
ancian-sybyllytic systema, completmen in li sens del ancian-kermynologic
gytterperminagogie, continuante talmen li via inaugurat del
archo-bakeinistes.

Li heterogen actualism posset mantener se in li comensa del byzanthinic
pseudo-nihilism, ma to ne hat impedit li gloriosi progress del
ensopathie. In contrari: su protagonist provocat li section del
paleo-gypresaic syntagologistes, oposir li su max capabil polemicos,
malgré li concurrentie de ti hypersensibil kermynologie, sive con li
semisexuomanes, sive con li arbitratic syntagologic distributores de
cementimetres.




In ti coherentie on ne vide tut clarmen esque li cementimetrie in ti
epoca ja tande ha atinyet li nivell, quel it hodie ha devinitivmen
perdit. Si yes: no. Si no: tam plu. E ci li eventualistic
gytterperminagogie incontra un scrupulosi objection: Esque jamá li
hypercrytes hat in ultim vez restat in li polemic arena in passageri
maniere? O esque malgré omnicos li altres havet rason? Por esser brev:
no! O esque yo ha expresset me ínclarmen? E per to noi ariva a un
decisiv e explicit pseudo-acuterium del question: Qui e qualmen va dir
me, ca yo ne malgré to ha errat? Nam, esque ne ja tande li ancian
semocrastil Agnufutius assertet
lu sam o adminim lu contrari pri li talmen nominat e tre contestat
esmolotrophic contravacutantie? Pro to yo deve finir con li ínmortal
paroles de Sansístenes: «Ferata sim polica in argantem balabimus!»
 Sysiphos Q.  Madhrepore





(Continuation de pág. 4.)  Meredith Knox Gardner
de Nord-America. Il ha amabilmen declarat se pret completar e finir li
grand lexico Anglés-Occidental, comensat per nor mort pionero Dr. Ch. A.
Kemp.

Noi felicita nor nov coidealist pro su decision e ne dúbita que su
multilateral interesses e capabilitás va trovar un bon camp de action in
nor movement. Red.




## Nor insigne

Tilde-in-Circul, in bell metalle polit, long agullie, excellent medie de
propaganda, custa SFR. 1.50. afr. de Institute Occidental, Chapelle,
Vaud, Svissia.



DISCUSSION INTER E. WAHL E O. JESPERSEN es ancor recivibil del Institute
Occidental, Chapelle (Vd) Svissia. Ti interessant brochura (22 págines
A5 de textu e un portrete del du famosi interlinguistes es vendit por
solmen 80 cts. afrancat.



NOR CASSE DE PROPAGANDA: Duesim liste: SFr. 217.20 -- Triesim liste:
SFr.: H. Björkman (Jänkisjärvi) 1.10, Dr. C.E. Sjöstedt (Ostersund)
3.50; G. Poujet (Isles-s/Suippe) -.75; Dr. B. Blomé (Kristinehamn)
5.—, H.Björkman (Jänkisjärvi) -.50; C. Segerståhl (Vindeln) 5.20; H.
Björkman (Jänkisjärvi) 1.10; A. Nordlung (Rällså) 5.—; F. Tjernström
(Hällaström) 10.50; A. Brand (Tavannes) 3.—; H. Leuthold (stansstad)
5.—. Summa 257.85 sv. Fr. Un cordial mersí a omni donatores por ti
bell signe de practic solidaritá!  F.L.



NOR CONCURS DE PROPAGANDA: Unesim resultate: 14 punctus: E. Wahl
(Tallinn). -- Honta, yun propagatores! Sol li old mastro have un
resultate til nu, e quel bell resultate in li curt témpor! U resta vu?
Qui ancor ne ha recivet it, ples strax demandar nor circulare pri ti
concurs!   F.L.




## Contene:

- I. Federn: Li spíritu de Occidental.
- E.  Peruzzi: Li adjectivic finale -i
- APIS
- M.K. Gardner
- Suplement al Documentes
- Spectator: Metodes de lucta
- IALA
- I. Federn: Anteparole a «Spíritu de Occidental»
- Discussion pri altri campes
- Cronica: Anglia -- Estonia -- Francia -- Germania -- Hispania -- Italia --
  Nederland -- Svedia -- Svissia -- Tchecoslovacia
- Ex li papercorb: prof. Madhrepore.



Doc. 153, Rectification. In Cosmoglotta B 14 (1937) p. 97, ultim linea ples leer:
«...York, li Orient posse significar Europa generalmen. Por un
Californian, li Orient es presc...» etc.




# Cosmoglotta A 120 (mar 1938)

Annu XVII -- Marte 1938 -- No 2 (120)


## Contene



- DISCUSSION: R. Berger: Precision.
- Erik Stenberg: Un «Fush-laboruro» malgré bon intentiones.
- LINGUE: R. Berger: Vocabularium del centres de interesse: Vive e
  morte.
- O. Jespersen: Declaration.
- LITTERATURA: S. W. Beer: Vive li Passate!
- R. Berger: Li old castelle.
- Li terrore che li animales.
- Karl Federn: Li vision de senior de Brion.
- Ex li «Conversationes con Goethe».
- CRONICA.




## Discussion


### Precision

_Ric Berger_

Pos ancor har declarat que «la aserto aperinta en Cosmoglotta (pri li
oferta de 250.000 a Zamenhof, cp. nro 116) similas al rakontacxo en
ordinara romano» (!!!), li revúe «Esperanto», pro li pruvas publicat
In nor nró 119, es fortiat aconosser li veritá de nor assertiones. In su
numeró del 31 januar it reproducte in Esperanto nor documentes e adjunte
«ni ne pridubas (dúbita) la autentikecon de la dokumentoj.» Ma it
dúbita pri li seriositá del negocie e del oferta de Dr. Javal.

Pro quo malgré omnicos suspecter li intentiones de Javal e Lemaire e far
creder que ili esset hontosi por Esperanto? Noi ne posse comprender tal
malevolent suspectiones contra du homes queles monstrat mult interesse e
generositá por li esperantic movement.

Si Javal e Lemaire proposit reformar Esperanto ja in 1906, to es
precipue pro li famosi lítteres accentuat queles sempre monstrat se un
grand impediment por li difusion de Esperanto. Dr. Zamenhof self
confesse it a Dr. Javal ye li 3. august 1904, in un lettre quel noi
possede e posse exhibir:

____
Viaj remarkoj pri la alfabeto esperanta estas tute ĝustaj, la literoj
akcentitaj estas tre neoportunaj kaj mi estus tre kontenta se ili ne
ekzistus.
____

Al Esperantistes defendent ti lítteres noi dedica ti confession:
Zamenhof self aconosset ti defecte de Esperanto!

Vidente que ti defecte impedi Esperanto esser reproductet in jurnales e
que Zamenhof ne posse ameliorar su lingue pro que il es ligat per
contracte con su editores, nor du rich Esperantistes Javal e Lemaire
oferta le un grand summa (1/4 de million) por liberar le del
obligationes editorial e laborar líbermen pri li perfectionament del
lingue. Pro quo ti «nobil» proposition vell esser bluff, quam pretende
li revúe «Esperanto»? Li redaction de ti revúe self fa memorar que in
1907, Dr. Javal donat 80.000 frs. al Centra Oficeyo esperantistic, e to
sin condition. De un altri láter, Lemaire, quel esset anc tre rich,
donat plu tard mult moné por li propaganda de Ido, a quel il hat
adheret. Nu, esque ti du generosi mannes junt ne posset in 1906 donar
250.000 por ameliorar Esperanto in un témpor quande ili esset convictet
partisanes del reformes? Esque Zamenhof vell har fat un grand viage til
Bruxelles e perdit su témpor si li propositiones de su amicos ne vell
har aparet le quam seriosi?




## Un «fush-laboruro» malgré bon intentiones

_de Erik Stenberg_

Li ex-president del Ido-Union, Ing. P. Eriksson, ha dismisset un studie
comparativ, quel merite atention quam exemple, qualmen grand diligentie
posse producter un labore enorm e van, pro departer de fals premisses e
basar se sur conossenties e materiale ínsuficent.

Si on considera li L.I. quam un compromiss, it esset originalmen sin
dúbit intentionat quam un compromiss inter li lingues national-natural.
Sr E. in contrari sembla creder, que li scope de IALA es unificar per un
specie de aritmetic compromiss, identic o tre proxim a Ido, quelc
existent sistemas de L.I.

Su tese es, que Ido es li compromiss Inter omni sistemas de L.I. in
general, e inter Esperanto e Occidental in particulari, e que pro to it
es max apt quam basic lingue por IALA.

Por pruvar to, li autor compara circa 150-200 elementes in 6 sistemas, e
da 1 punctu a chascun sistema por chascun detallie in quel it presenta
li solution del majorité. Lítteres e sones, desinenties, paroles
grammatical, afixes, chascun detallie es tractat con egal gravitá, sin
egard al veritabil importantie. A tal mecanic observation naturalmen
escapa li comprension del grand principies essential. Li autor ne
percepte que, generalmen considerat, Ido ne es un compromiss inter
Esperanto e Occidental, ma solmen un variante de Esperanto de quel it
conserva omni fundamental principies. In altri láter il ne vide, que in
li procede del derivation Ido nullmen es un compromiss, ma un extremitá,
quel per «logikaleso, renversebleso» e altri Couturat:imes oposi se
radicalmen a omni céteri lingues, national o international, durant que
li procedes (ne li formes! ) de Esperanto e Occidental es passabilmen
simil a unaltru.

Un compromiss depende del dat factores. Ci li resultate (Ido) es
prefixat ( «Petito principii» ), e li factores selectet -- secun
confession del autor -- in sequent maniere: Por constatar quel lingue
es max bon «yo detalliatmen comparat Esperanto, Ido, Novial e
Occidental. E pro que in sam témpor yo leet noticies pri
Esperant**a*** e Novam, yo decidet comparar anc tis.» Do ti
efemeric sistemas, un variante de Esperanto e un vanriante de Ido,
obliviat desde deci annus, constitue un ters del materiale e have per to
un influentie decisiv al resultate. Latino sine Flexione, íncomparabilmen plu
important, es omisset. Tal constellation permisse facilmen arivar a Ido
quam compromiss. Un altri selection, p, ex. omission de Occidental e
adjuntion e Volapük e Ro, vell permisser presentar quam compromiss
Esperanto.




Per un litt diagramma li autor demonstra: «La developala tendenco esas
konverganta vers Ido. Ido esas quase la rezultanto di movi en
konservativa e radikala direcioni. Ido do vere reprezentas la stabileso.»
Ne ti subjectiv opinion interessa nos, ma li Occidentalismes
usat vice li corect Ido-formes «quaze, konservema». Altriloc li autor
scri «definiciono, delegaciono» vice «definuro, delegitaro»: su Ego
melior protesta per practica contra li artificialitá de Ido, e manifesta
un preferentie por Occidental.

Altrimen li ovre abunda de criticas pri Occidental, sin malicie, ma de
un superficialitá e prejudicie demonstrant li inseriositá del autor. Il
alude conosser «Occidental, die Weltsprache», ma mem con ti libre il
ne posset liberar se del usual idistic legendes pri Occidental. Il
similea a un historico quel vell basar un studie pri Gustaf Adolf sur
militari conzones del armé imperial sub Wallenstein.

Sr E. invita su letores informar le pri erras: plazza e témpor manca
nos por corecter chascun, il mey seriosimen studiar Occidental e rescrir
su ovre. In sam ocasion il va posser reconstituer su materiale de
comparation; nu li principies de Esperanto es representat ne solmen per
3 variantes (50%), quam in li comparationes de IALA, ma mem 4 schematic
sistemas es oposit a 2 natural tales.

Un sol punctu del tot ovre posse dar indicationes util. Un tabelle
compara series de tecnic términos in German, Anglés, Francés. Ordinat
secun li alfabete german, it naturalmen demonstra un grand analogie in
li paroles german, contra divergenties inter li expressiones del altri
lingues, composit ex paroles plu international. Ti tabelle (quel deve
combatter li international paroles de Occidental) vell naturalmen far un
altri impression, si on vell har selectet parol-series secun li alfabete
anglés e francés. Ma it tamen monstra nos que it es util evitar in nor
practica un erra imaginat del autor: il sembla creder que Occidental es
obligat sequer omni usus francés e anglés, e que it sta sin
auxilie, quande tis difere. Ma Occidental, quam lingue antonom, posse
combinar li paroles international con maximal observation de util
analogies e per to evitar ínregularitás del lingues
national.

Un grav ne-linguistic ilusion del autor mey esser rectificat: il crede
e di que li Occidentalistes certmen vell esser content, si adminim li
reformes proposit de Ido vell esser acceptet in Esperanto. Il conosse li
adherentes tam poc quam li lingue, e ignora li historie del L.I. Qui
vell seriosimen sequer li naiv consilies de sr Eriksson por «contentar»
li Occidentalistes, vell esser surprisat trovar che ili un atitude
astonantmen negativ.

Tuchant es li recomendation sequent: «It es un avantage por li yunité
esser informat pri li vocabularium del lingues national per aprender li
naturalistic vocabularium, ma certmen it es ancor plu avantagiosi per
aprension de Ido praticar logic pensada.»

Un págin de quelcunc idistic argumention convicte pri que til hodie
ancor null Idist ha aprendet pensar logicmen per studiar Ido. In
contrari, it sembla que li Ido-ideologie sufoca ti util facultate che su
adherentes. It vell esser un calamitá abandonar li yunité del munde a un
tal sistematic deformation mental.




## Lingue




### Vocabularium del centres de interesse


#### Vive e morte

VIVE. -- Nomines: vive. vital-itá, ente, existent-ie, etá, era,
fili-ation, genealogie, destin, sortet fate, carriera, etá, infant-ie,
puber-tá, adolescent-o, boy, garson,
infant-o, adolescent-ie. yun-esse, yun-itá,
yun-o, yun-a, yun-etta, flicca, vlrgina,
viril-itá, matur-itá, adult, adult-ie,
old-esse, old-o, old-a, ott-ant-ario, centen-a-rio, etc., senil-itá,
ruga, --  gemell. trigemell, orfan, filio
dorlotat, dorloton, -- vigilie, dorme,
coche- retiratie, pension,
emerition,
mare, reva.

Adj.: Li córpor homan posse esser: infant-esc, infant-il, infant-in,
yun, juvenil, adolescent, viril. puber, mann-ic, mann-esc, matur,
adult, plen-crescet, old, senil, rugat,
caduc, vital, minor, de minor etá, junior,
senior. : viver, habitar, esser extra lette,
esser vigil, vigilar, dormi-r,
somni-ar, revar, roncar,
dorm-illar.

NASCENTIE. INFANTE. -- Nomine: maritagie, nuptie, natal-itá, embrion,
fétus, acucha, acuch-era, lette de nascentie, bebé, suc-on, a-lact-at,
involuette, a-lact-ation, anniversarie, die de nascentie, infant-era,
nutr-essa, bonna, coche de bebé, infant garderia, asyl de infantes,
simplicitá infantin, in-nocent-ie,
naiv-itá. infantagie, infantil-esse, infantil-itá, pueril-itá.

Adj.: nasce-nt, mort-nascet, infantin, pueril, originari, natural,
indigen.

Verbes: nasce-r, venir al munde, nascent-ar, far viver, vivent-ar,
re-nascer, re-viver. re-vive-nt-ar.

SEXUAL VIVE. -- Nomines: amore, passion, inclination, flamme,
affection, foy, tendri sentiment, flirt, galant-erie, tendresse, pena de
cordie, capricie, idolatrie, amorette, jalusie, constantie, fidelitá,
in-fidelitá, frigore, conquesta, caresse, gentil-esse, amic-itá,
amabil-itá, cat-eríe, bon-tá, egard, comples-ent-ie, gracios-itá,
testimonie de affection, dulc-ore, imbrass-ada, besa, relation amorosi,
amor-affere, cokett-eríe, charm, sensu, sensu-al-ism, voluptá,
declaration de amore , -- continentie,
chast-itá, pur-itá, pudore, pud-ic-itá, decent-ie, luxurie, excess,
libertin-age, deboche, incontinent-ie, inconvenent-ie, obscen-itá,
scandal, in-pur-itá, in-pud-ic-itá, in-pud-ore, in-decent-ie,
deboch-erie, prostitution, impudicie, coit-ion, co-habit-ation,
castration.

Persones: am-ant, amant-es, amant-o, amant-a, amor-os-o, amor-os-a,
am-at-o, am-at-a, idol, car-o, car-issim-o, galant, don Juan, seduct-or,
adonis, amic-o, amic-a, favorit, amit-essa, metressa, cuple, pare
inamorat, deboch-ero, suten-ero, alfons, proxenet, eunuc, castrat,
harem, curtisana, hetera, concubina, prostituta.

Adj.: ardent. tendri, foll, ciec, platonic, sentimental, brulant,
caressant, dulci,
miel-osi, comples-ent, dulc-or-osi, ama-bil, libertin, sensu-al,
volupt-osi, pur, in-pur, inconvenent, lubric, glissid, obscen, lasciv,
debochant, scandal-osi, luxun-osi, in-constant, flirt-aci, levi.

Verbes: am-ar. amor-ettar, in-amor-ar se por, in-passionar se por,
idolatrar, arder por, rucular, flirtar. cort-es-ar, preferer, caressar,
dorlot-ar, im-brass-ar, besar, bes-ettar, serrar in su brasses, presser
sur su cordie, ocul-ettar, a-femin-ar, seduct-er, raviss-er. charmar,
copular, dormir con, coit-er, castrar, pud-er, dec-er, deboch-ar,
incontine-r, prostitu-er, geniter,
inconvener.

MARITAGE. -- Nomines: spons-agie, alliant-ie, union, -- civil,
religiosi, morganatic maritage, demanda de maritage, promesse de
maritage, marit-antie, notification de maritage, consenti-ment,
publication, spons-ion, celebration del maritage, nuptie, nuptial
ceremonie e benedition, vestes nuptial, nocte nuptial, notario,
contracte, regime del comunitá, dot, provision, linage-stock, corb,
nupt-ial anell, miel-lune, doarie, viage nuptial, menage, separation,
repudiation, divorcie, maritage de inclination, de rason, de moné,
mis-alliantie, nuptie argent-in, aur-in, vidu-axie, re-marit-age,
celib-atu, adulteration, inleyitim relationes, flagrant delicte,
in-fidelitá, concubin-atu, bigam-ie. monogam-ie, polygam-ie.



Persones: pretendent, mari-to, marit-a, spons-o, spons-a, bel-fili-o,
bel-fili-a, bel- patre, bel-matre, bel-parente, femina, pare,
testimonio, vidu-o, vidu-a, conjunct. doar-iera, bigam, monogam,
polygam, celib, celibat-ario, celib-o, celib-a,
divorciat, adulter-ant-o, metressa,
concubin-o, concubin-a, fals marites.

Adj.: matrimonial. nupti-al, marit-al, marit-ibil, dot-al, nubil,
puber.

Verbes: spond-er, benedir. dupar, trahi-r, des-honor-ar, dot-ar,
divorci-ar, sepa-rar.

FAMILIE. -- Nomines: gánere, gente, rasse, genealogie, origine,
genit-ura-

filiation, parent, parent-itá, patre, patr-in-iti, papi, patr-ette,
mami, matr-ette, matre, infant, puer, puer-il-itá, filie, fratre,
sestra, gemel, o-, a-, senior, junior, bapt, bapt-bassin, matrona,
com-patre, com-matre, famili-ari-tá.

Adj.: famili-ari, genealogic, patr-in, paternal, matr-in, maternal,

Verbes: descender, originar, geniter, progeniter, bapt-isar.

GENERATION. -- Nomines: reproduction, multi-plic-ation, creation,
formation, genese, matern-ith, matr-in-iti, patr-in iti, mascul,
feminin, sexu, fecundation, conception, gestation, formation,
parturition, hereditá, atavism, genit-alya, genit-ura, embryon, fetus,
ove, micre, progenitura, infant, mulatt, mulatt-essa, hybrid, mestizo,
-- abort-ion, partur, mis-partur.

Adj.; genesic, reproductori, prolific, fecund, steril, vivibil, vivipar,
ovipar, ovovivipar.

Verbes: fecund-ar, copular, genit-er, gener-ar, pro-cre-ar,
reproduct-er, ov-ar, acuch-ar, parturir, dar nascentie a, far nascer,
a-lact-ar, mammant-ar, dorlotar.

MORTE. -- Nomines: morte, mort-al-itá, in-mort-al-iti, agonie, --
morto, cadavre, suicid, suicid-ie, self-mortation, salta mortal, culbut,
luctu, funebre, affliction, tristesse, poster-itá, epigones, herede, --
supervivent, superviventie, resurrection, re-vivent-ie, sarc,
sepult-toal, sarco-toal, catafalc, sarco-coche, funeral convoy, escorte,
in-terr-ament, in-terr-ator, in-humation, crema-tion, cremator-ia,
in-cindr-ation, sepult-or, sepult-or-ia, foss, foss-ero, sepulcre.
tombe, tomb, -- camp, jardin del mortes, -- sarcofag, cenotafio,
mausolé, epitafe, necrolog, -ie, necroscopie, urne cindral, funebre,
funeral messe, monument sepultori.

Adj.: mori-ent, mort-al, in-mort-al, cadavr-ic, sepulcr-al,
supervivent.

Verbe: mori-r, peri-r, agonisar, pend-er, strangular, mort-ar, --
esser afllictet,
esser trist, portar luctu, -- resurrecter, re-viver, re-vive-nt-ar, --
in-terr-ar, in-hum-ar, cremar, in-cindr-ar, sepult-er, foss-ar.


## Un declaration de prof. Jespersen ex li témpor del delegation

_(Traductet secun li francés version ex Discussiones de Academia pro
Interlingua, 1909, p. 39.)_

It es in li natura de un lingue natural o artificial que it existe
solmen per e por li homes queles usa it por comunicar lor idés a altri
persones. Omni individue posse introducter changeamentes in it,
consciosimen o inconsciosimen. Si il trova nequem por imitar it, su
modification mori per ti fact self. Si, in contrari, il trova imitatores
o si li sam modification es aplicat de pluri persones independentmen, it
deveni regul gradualmen, in li mesura quam it es aplicat plu
frequentmen. It vell esser petrificar un lingue, si on vell voler
etablisser un sol libre quam un norm ínvariabil por omnes o por sempre.
Sammen, un sol person o un academie, mem si it vell esser un academie
electet per omni guvernamentes del munde civilisat, nequande posse
prescrir leges absolut e ínviolabil in lingual materies, benque it posse
haver grand autoritá por dar consilies por li max bon
usagie.




## Litteratura




### Vive li passate!

_S. W. Beer_

It es strangi: ti desir del hom idealisar li passate e inbellar it, ma
it es universal. Yo self ha tre amat li 18-im secul, ti secul quel
productet li domes nominat «Queen Anne» in Anglia -- de un stil tam
tranquill, comparat con nor fanfaronant modern architectura -- e quel
anc videt ti gigantes de Francia, li Enciclopedistes, homes queles
discusset omnicos, del quaresim dimension til li lingue international.
Ma yo save que ti secul anc genitet li francés revolution, quel indica
que alqui mancat in li bell societá del 18-im secul.

Ante nelong yo audit un yun mann parlar pri li «old témpor» quande li
conductores de automobiles vermen savet conducter les. It esset amusant
proque li periode pri quel il parlat ne posset esser mult plu quam deci
annus passat. Ja li idealisation hat comensat! It esset droll, ma ne tam
tre droll. Yo self vole parlar in un maniere simil pri li periode ante
li guerre de 1914-1918.

Yo ha leet li historie del lingue international, scrit de Sr Berger,
quel aparit in li august-numeró de Cosmoglotta. Yo apartene al
pos-guerral generation e li narration del discussiones por e contra
Esperanto dat me un strangi sensation. Quam diferent li munde esset
tande! Li munde semblat pret developar se vers li utopie predicat del
ductores del francés revolution, u vell esser li libertá, li egalitá e
li fraternitá e u on vell soluer omnicos per far un congress. Por me it
aparet esser un munde simil a tis del romanes de H.-C. Wells. Ti munde
Anatole rancc e Georges Bernard Shaw habitat quam yun mannes:
mastro-ironistes simil a ili noi mult besona
hodie.

Li plu old letores de ti-ci articul va rider e dir que li munde de lor
yunesse ne esset specialmen bell: ili va dir que sub li subrident
superficie jacet li povritá e li misere abominabil. Ma ples considerar
li munde hodial. Li munde de ante 1914 esset quasi un posmidí: li munde
present es simplicmen noctal. Ex li guerre crescet monstrus: depos 1918
it ha esset guerre in quelc loc sempre. (De 1918 til 1938 it ha esset un
constant lucta inter democratie e monarchisme, comunisme e fascisme.) It
sembla que li munde va nequande dar se un poc reposa. Forsan it es li
ultim lucta del Natura contra su conquestator? Forsan li nocte es max
obscur ante li ariva del nov die?

Talmen yo espera. Ma yo considera qualmen on va regardar nor epoca in li
futur. Li munde de ante 1914 fat un grav erra -- li historicos va scrir
-- it perdit 1.000.000 homes. Ma li munde de pos 1918 -- quo ili va
dir; Probabilmen just to-ci: «Ti-ci homes solmen indiget li corage.»


## Abonnament a Cosmoglotta

Fr. 4.— sviss; Fr. 27.— francés; RM
2.30; Kc 26.—

1 dollar; 4 s. anglés; Fr. 27.— belg; fl. 1.70; dan Kr. 4.10; sved
Kr. 3.60; L. it. 18.—; öS 5.—; 21 Esc.; 13 respons-cupones.




## Li old castell

_Ric Berger_

Yo hat just finit mi studies quande un regissor del circumité de Genève
proposit me un oficie de controlero durant li vin-recolte, in un dominia
quel il vigilat.

Li prevision passar quelc dies de repose in plen campania in un region
ínconosset de me pleset me strax e yo acceptet li oferta. It esset in
comensa de octobre. Li autun hat ja maculat per ocre e rubore li
fructieras e li boscos queles covrit li flancas del pede del Jura. Li
mild atmosfere de ti melancolic epoca esset por me un ver juida, nam ye
li etá de 20 annus, on have sempre li anim impregnat de romantisme. Yo
mettet me in via alegrimen vers li village de B. in quel stat li
proprietá u on besonat me.

Mi function de controlero ne esset desfacil. It consistet in verificar
du o tri vezes in un die li quantitá de most quel li vinicultor incava
por li proprietario e inscrir it sur un litt tabelle. Extra to, on fa
quo on vole, on promena del viniera al pressoria e del pressoria al
viniera, sempre fumante cigarettes.

Ma ne havente mult inclination por fumagie, yo hat decidet prender mi
instrumentes por picter li paisage.

Quande yo arivat in B., li tempe menaciat devenir malin. Obscur nubes
descendet del declives del Jura. Yo intrat in li proprietá just in li
moment quande li unesim guttes de pluvie comensat cader. Yo presentat me
che li vinicultor quel acceptet me con simplicitá, quam on accepte un
person expectat e ínevitabil.

Li vinicultor, un viduo con visage cocinat del sole de un calidissim
estive considerat me sin amicitá. Apen il respondet me al rar questiones
queles yo fat le. On sentit que il esset descontent, despitat. Li annu
ne ha esset bon por le: mult labor e un magri recolte. E pos ti omni
deceptiones, li proprietario invia le un extrano por controlar li
recolte.

Li menage de vinicultor esset cuidat de su filia, un ravissent yuna de
20 annus de quel li atitude reservat e li visage un poc trist intimidat
me. Qualmen un tam bell flor posset crescer in ti loc perdit u li vive
self semblat esser solmen pena e tristesse. Per ella yo esset informat
pri li situation del proprietá. Li vinieras queles su patre cultivat
apartenet al Castell del Gracies de quel li alt siluette erectet se ye
quelc distantie. Li proprietarios essent absent li tot annu, li castell
restat cludet, ma pro que li plazza mancat in li dom del vinicultor, un
chambre esset reservat por me in li castell self durant li du o tri
dies del vin-recolte.




Pos supé, yo petit que on mey ducter me strax a mi chambre por dormir
pro que li viages per ped hat mult fatigat me. Li yun fémina prendet li
claves e invitat me sequer la. In extra, it pluviat torrentosimen. Li
grand árbores del parc inclinat se sub li storm. Mi guidanta intrat in
li castell silentiosi e obscur per li grand porta, quel ella apertet per
un clave. Quande noi esset in li coridor protectet contra li vent,
li candel esset accendet e li yuna precedet me in li alt corridores. Yo
sequet la, trublat de su bellitá. Li chancelant luce del candel clarat
su nuc sub li torsade del nigri capilles. To fat me un deliciosi
spectacul quel memorat me un pictura de Greuze. Ma sin atenter mi
admiration, ella apertet li porta de mi chambre, desirat me un bon nocte
e desaparit.

Yo audit ancor li ínsonor brui del grand porta de intrada resonant in li
vacui coridores; poy dominat li silentie trublat solmen del lontan
muida del vent tra li árbores. Yo esset sol in ti grand castell isolat e
ne-habitat, sol til li sequent die. Un sentiment de mal-esser
ínexplicabil invadet me, sin cause aparent.

Lentimen yo glissat me in li frigid drapes, in sam témpor felici e
ínquiet esser sol. In extra li tempeste continuat, ma diminuet pro li
lontanitá: to esset sive subit clamore, sive long gemidas in li
superior parte del castell. De omni partes, yo credet audir plenditiv
sospires. Por quietar me, yo dit me que in un castell mal cuidat e tam
vast it existet certmen portas e fenestres mal cludet per queles li vent
penetrat sibilante. Ma mi pensa continuant divagar in ti direction, un
curios facte bruscmen revenit a mi mente.

Poc témpor antey, in un altri region, malfatores hat introductet se in
un cludet dom e durant li tot hiverne, ili vivet ta, sin avigilar li
attention del vicines, omni covricules cuidosimen cludet, cocinante lor
repastes solmen in nocte por que li fum surtient del camine ne mey
trahir lor presentie.

In mi castell abandonat desde pluri annus, quo pruvat me que null
malfator hat introductet se?

E nu, it semblat me audir bruis plu precis, quasi chuchotages detra mi
porta. On vell posser intrar in mi chambre durant mi somnie, strangular
me, assassinar me sin que alqui veni a mi sucurse. Li fenestre de mi
chambre regardat in li corte del castell, corte isolat. Li dom max
proxim del vinicultor esset in li altri láter, tro lontan por que apelle
posse atinger it. E in ti tempeste omni apelle esset ínutil.

In ti moment, yo comensat vermen esser terret. Un frigid sudore covrit
mi facie.

Pernoctar in ti chambre semblat me tande impossibil. Yo surtit del
lette, vestit me, accendet li candel e decidet surtir strax de ti
cise-gurgul. Per li fenestre, null medie; li altore esset tro grand; yo
vell har ruptet mi gambes sur li pavage del corte.

Yo prendet tande un heroic resolution; yo surtit in li coridor obscur,
li candel in li manu e fat quelc passus por orientar me.




Subitmen, in li fund del coridor, yo perceptet du formes homan. Mi
sangue glaciat se in mi venes. E just in ti moment un currente de aer
extintet mi lúmine. Yo reintrat in mi chambre, tremente del cap al pede
e cludet li porta. Ma quo augmentat ancor mi terrore esset li
constatation que li serrure have ni clave, ni clud-bolt. Instinctivmen
yo pussat mi lette contra li porta e contra li lette un scaf e yo
atendet in li obscuritá, apoyat contra li scaf, pret resister al
apertion del porta con li energie del desesperantie. Li pluvie continuat
frappar li vitres e li vent murir in li árbores.

Li nocte passat, un nocte terrificant de quel chascun brui es gravet in
mi memorie. In matin, fatigat atender li lucta, yo finalmen indormit me
sur un stule, mi cap apoyat sur li bord del lette, tremente ye omni
son.

...Quande yo avigilat me, un gay sole clarat li sómmit del alt árbores
inter queles aparit spacie de blu ciel. Yo apertet li fenestre e videt
in li fund del corte li filia del vinicultor lavante linage in li bronn.
Ti vision dissipat completmen mi terrores. Pos har remettet li meubles
in lor plazza, yo apertet li porta con li resolution ne timer necos. In
obscuritá yo esset sin defense, ma nu li luce, li pace quel reyet partú
hat redat me li corage.

Tamen yo sentit un violent emotion invader me vidente in li fund del
corridor li sam homes intervidet in li nocte. Con voce tragic quel
resonat strangimen in li castell, yo criat: «Quo vu fa tá» Null
response. Li personages manet ínmobil. Yo avansat un poc.

...Tande yo comprendet! Mi du malfatores esset du statues, grandore
natural, du bell statues marmorin. Probabilmen ili devet ornar li parc,
ma li proprietario hat plazzat les ta durant su absentie. Li statues
subridet sub li caresse de un radie de sole; un subrise quel semblat
ironic e mocaci.

Qualmen yo ne hat videt les intrante Naturalmen, li cause de ti
distraction esset li admiration por li yuna. Mi bell vinicultora esset
li cause del ti male.

Un moment plu tard, yo esset sedent ye li table del cocine. Serviente mi
litt dejunea, li yuna questionat me, forsan per politesse:

-- Esque vu ha bon dormit, senior?

-- Ma, tre bon, senioretta, yo mersia vos!

Yo ne posset responder altrimen sin trahir li drama.




## Li terrore che li animales

Li elefante, li max grand animale pos li
balen, es capabil conservar un admirabil sangue-frigore. On raconta li
sequent eveniment pri un de ti pachidermes apartenent a un circo:
durant un representation, un petroleo-lamp cadet sur su dorse e
explodet;
li inflammat liquid fluet sur li bestie e fat de it un ver vivent
torche. Li elefant comensat saltar pro dolore tra li circo plenat de
spectatores. Durant que li terrorisat turbe aplastat se al portas,
tramplante li infantes, li elefant fat damage a nequi, evitante tuchar
quicunc malgré li intensitá del sufrentie. Vi un astonant domination de
se self.

Tamen li sam besties da nos exemples de desrasonabil timores: un altri
elefant subvertet un tot quartere de London per su horribil muidas pro
que un mus, un jolli micri mus hat glissat se in li palle.



Un chassero de tigres, in Siam, hat lassat sol quin gross elefantes,
quel timet null savagi bestie. Il audit les subitmen criar pro terrore:
li colosses muit ye li vision de un micri tortuga quel trenat se sur li
sand.

On va dir: «u to es natural, omnicos reptent causa timore». Forsan.
Ma to ne explica li tot misterie celat in li cranie de un elefant.
Talmen, ti enorm animale posse fallir e cader mort subitmen. Si, por
exemple, on imposi a it un labor tro fatigant, it perdi corage, cucha se
e mori.

_Ex «Notre Journal» de Lausanne._




## Li vision de senior de Brion

_Karl Federn_

Del Tarn al Aude, trans li nigri montes, du stradas ductet abass in li
calid valley del Fresquel. Apu un de ili esset situat un village; blanc
domes de lápide inter castanieros e fagos, granatieros e olivieros. Tard
in august 1632 frappas de cavall-pedes e raslada de armes sonat del
monte; poy deci-six seniores con curasse cutin e colares de dentelles,
con chapeles plumat e bandolieres, venit cavalcante, stoppat avan li max
grand dom e questionat esque li logí hat esset comendat. Ja un altri
senior, simil a ili, surtit ex li dom, ridente e salutante, sequet del
grand hósped, servitores prendet li cavalles sudant in li bell harnesses
e traet les vers li stalles, e con profundissim reverenties li hósped
ductet in su max bon chambre li max nobil del seniores, quel esset ancor
yun, ma havet ocules fatigat, e quel, quam omnis, portat bucles e barbe
puntat; con gay babillada li altres sequet: un long table esset
arangeat, on aportat vin e manjages; un bell old fémina intrat con
reverenties e salutat; yun visages spiat tra coridores e portas.

In extra, it obscurat se rapidmen; li seniores festinat ancor, quande
intrat li max yun e max bell inter ili (yun esset li majorité):
«Fliccas, féminas es ci», il raportat, «gracil e de alt statura, con
splendid eada, li un plu bell quam li altri; li Gracies deve har fundat
ti localitá! -- Vor Altesse Reyal...» il comensat, probabilmen il
desirat dir alquicos special, ma ti con li ocules fatigat refusat.
«Deman, posdeman forsan omni nor peccas va esser judicat», il dit, «noi
hodie ne vole chargear nos per noves. -- Bon nocte, seniores! Noi vole
omnes ear in lette e deman continuar li via tre temporanmen!» Il
departet, e li altres sequet. Mannes con torches iluminat les li cortes,
e precedet les sur li scalieres petrin, supra in li larg chambres con li
vast duplic lettes baldakinat, durant que altris distribuet se in li
village.

Tri hores plu tard du del mannes, queles ancor hat sedet ye lor paperes,
intrat li balcon petrin avan li porta de lor chambres; un old con blanc
barbe, li altri yun ma pallid e seriosi. Li hala calid del sudic nocte
undeat a lor incontra. In li lontanie, trans li valley, lúmines movet
along li montes.



«To es li nores!» dit li yuno. Li altru inclinat li cap afirmante.

Musica represset de violines atinget lor orel. Subitmen it devenit plu
fort, mixtet se in canta e tramplada; poy un porta cludet se claccante,
e li son represset se denove. Tra li jardin sub li árbores un figura
lucid e un obscur movet.

«Ples excusar me, Monsieur», li yuno dit subitmen e passuat vers li
scaliere. -- «Ples ear, comte», li oldo dit subridente.

Ma li altru restat seriosi. Il marchat tra li corte, in li dom in avan,
il tastat se tra li coridores, vers li musica, apertet un porta, videt
li musicantes sudant, videt in li medie forsan un decene del seniores,
hante secretmen abandonat lor chambres, dansar e jocar con li fliccas.
Tra li fenestres il videt obscur visages rigidmen inregardar de extra.
Ye su intration un pause nascet.

«U es senior de Conigy?» il questionat.

«Oh, Conigy? -- Conigy! Senior de Conigy!» li altres altmen
clamat, «Senior de Conigy! Senior de Brion demanda vos!»

It durat un cert témpor, til que aparit li vocato, li max yun del
seniores. Distraet ridente il alontanat su blond capilles ex su front.

«Esque li cavalles ha esset cuidat? Esque li mi es bandageat?» Brion
questionat.

«Yo ne save; yo suposi», li altru respondet.

«Vu ne save...? Esque vu es stallmastro sub me o ne?»

«Yo ha desingageat me de vor servicie!» li yuno replicat obstinat.

«Vor témpor ancor ne ha finit!» li altru dit, sempre con egal
seriositá.

«Bon. Ma nu yo have altricos a far. Vu pardona!» Conigy respondet
ridente, tornat se sur li talones e surtit.

Li altres tacet. Brion stat silent e ne dit necos. Un, li max richmen
vestit del dansatores, aproximat se por conciliar le. Brion questionat
pri li cavall-servitores, ordonat avigilar les, fat aportar un lanterne
e vadet con ili al stalles. Li musica recomensat. Quande il passuat tra
li corte, il videt du ombres hastar vers unaltru.

Quande in li matin temporan un tambur trumpetat por depart in li stradas
scarp e lapidosi, e li duc descendet li scaliere con li plu old
seniores, ancor sempre musica sonat, li pallid mannes e féminas stat o
sedet ancor con desordinat capilles in li dans-sala. Con excusas ili
hastat vers lor cavalles; li duc esset visibilmen íncontent. Li hósped
con quel li blanc-barbato calculat, inclinat se íncontabil vezes.

In li instant quande ili volet forcavalcar, un fémina gris-capillat
jettat se in lor via. «Senior! Altess! mi filia!» ella lamentat,
«on ha fat la desfortun ho-nocte!»

«Un tam old gallina vell dever posser gardar su gallinellas!» li duc
respondet ridente. -- «Tu ne posse desirar plu nobil nepotes!» un
altru clamat e jettat la un monete.



Obscur visages regardat detra li forcavalcantes. Subitmen un lápid
volat, e un duesim. Du seniores tornat lor cavalles; on fugit.

Fatigat, morosimen ili cavalcat in li valley. Ye li fluvie, u li altri
strada arivat, ili incontrat lor truppe. In lontanie nubes de polve
ascendet. Trans li fluvie li prates esset plen de cavalieros.
«Montmorency!» ili criat; «Orléans!» li arivates vocat quam
response.

Un bellissim cavaliero fat su cavall passar li fluvie e descendet de it.
Li duc de Orléans fat lu sam, e ambi inbrassat unaltru. Altres aproximat
se, exchangeat lettres, desplicat cartes e fat consilie de guerre.

«Ye Castelnaudary Schomberg sta con poc mannes. Ta noi deman va ataccar
le e victer le», dit senior de Montmorency, «e nu non cavalca til que
noi trova a manjar.»

In vésper in su logí in li castell de Beaucaire li comte de Brion scrit
un provocation a senior de Conigy; poy il ordonat a un servitor vider
esque seniores de Jouy e de La Mothe-Goulas esset ancor ta; ili devet
transmetter su provocation. Pro que ili dormit, il posit li lettre sur
li table, jettat se sur su lette e, fatigatissim, self cadet in dorme.

Frappada ye su porta avigilat le: tra li fenestre li clar matin lucet.
Tamen il credet jacer ancor in somnie. Inter il e li table stat un long,
pallid monaco e regardat le per ocules seriosi e penetrant. Nu il
apertet li bocca por un salutation frigid e trist: «Memento mori!»
il dit. Consternatmen, Brion erectet se demí in li lette, ma li monaco
levat li manu e dit mild e tristmen: «Yo save que vu hodie cavalca a
un grav battallie: pro to yo veni exhortar vos, que vu memora ho-hore
vor peccas, e ne chargea vos per noves. Li morte atende partú, detra
chascun lápid; ma it es solmen li morte temporal, ne li duesim, li
etern. Batter se e morir in li combattes de lor seniores es li deventie
del nobiles; ma ínreflectentes fa un pecca mortal per assassinar in
duelles pro futil motives li propri fratre, quam Cain...» Il tacet,
plectet li manus e semblat precar. «Felici ti, quel trova un judico
indulgent!» il dit ancor, fat li signe del cruce súper li jacento e
passuat lentmen ex li porta.

Consternat, sin mover, Brion regardat detra le. Sur li table, blanc,
jacet li lettre a Conigy. Levi flammes semblat flagrar circum it, ili
grandijat, ascendet verticalmen ex li table e li suol, flagrat
transparentmen e altmen, e in lor medie jacet alquicos pesant, quo il ne
posset conosser: nu il videt que it esset un hom, quel jacet
prosternat, ma ne sur li table, ma plu bass, benque supra li suol. Sub
li curasse surtit li silk colorat del uniform; blond capilles cadet del
tempie; il ne posset vider clarmen li facie. Tamen il reconosset
Conigy; un manu pendet; sub li curasse sangue obscur guttat sur li
uniform e li franges aurin del charpe de blu silk; it fluet sempre plu
fortmen e colectet se, durant que flammes serpenteat silentiosimen
circum li morto.



In ti moment li frappada ye su porta, quem subitmen il credet har audit
durant li tot témpor devenit plu fort; li porta apertet se, e seniores
de Jouy e La Mothe-Goulas gaymen intrat.

Brion, quel ancor sempre jacet in lette, demí erectet, apoyat sur su du
manus detra se, regardat les perturbatmen. Ili petit le far saver quo il
desira de ili, nam ili, quam sempre, es completmen ye su disposition. Ma
il solmen sucusset li cap e questionat, esque ili hat videt un monaco.
Ili negat. Poy il questionat li altres in li dom; ma che necun hat
esset un monaco. Alor il tacet e excusat se, pro que il plu ne besonat
les, e ili foreat astonatmen. Li lettre, quel il hat scrit, il brulat ye
li candel apu su lette, poy il questionat u trovar un prestro. On dit le
que in distantie de un hore trova se un litt monaciera. Quande ili
passat préter it, il descendet del cavall, desirat confesser e recivet
li comunion. Quande il questionat, esque un monaco de ci hat esset
ho-matin in li castell de Beaucaire, on sucusset li
cap.

Quasi in somnie, il continuat cavalcar, detra li litt armé. Alor ride
frappat su orel, e il videt Conigy racontant un joc. Il ne posset
altrimen: il cavalcat vers il. Li yun mann erectet se in li sedle e
regardat incontra il. Ambi salutat rigidmen. Ma quande Brion solmen
questionat: «Esque vu ha confesset, Conigy?», tande li altru denove
devet rider. «Ne solmen pri li salute de nor cavalles, anc pri ti de
nor animas vu cuida, comte?» il questionat.

Brion plu ne replicat e continuat cavalcar. Quam in somnie il videt li
coline con li blanc mures e domes de Castelnaudary, videt in li agres e
vinieras lucer li helmes e lanses e brilliar li aqua del fluvie, quel
barrat li via, in li calid sole. Ja li unesimes in avan saltat tra li
long e strett pont petrin; il audit li unesim colpes de fusil, videt
senior de Montmorency cavalcar con tri o quar altres sur li pontette,
saltar súper un fosse e cader del cavall; il videt li comte de Moret,
quel hat provat penetrar per un angustia, esser retroportat moriente con
epol fracassat; il videt li tot avanguardie in desórdine retroceder
tra li pont. Del castell tonnerat li cannones; blu nubes de fum stat
súper li mures. Il videt li gay seniores, queles hat dansat in li nocte
passat, tornar lor cavalles e fugir, e quande on trumpetat retraida, li
masse dens e excitat in terrore fluet vers il in virles de polve; il
evitat les per ear in li prates. Alor su cavall pavet e saltat adláter:
avan le Conigy jacet sur terra; un brass pendet, li blond bucles cadet
trubli súper li pallid facie; sub li curasse, súper li uniform de silk
e li franges aurin del blu charpe, sangue obscur fluet, colectent se sur
terra...

Solmen mult dies plu tard li comte de Brion racontat ti traviventie al
seniores de Jouy-Sardini e de La Mothe-Goulas, e senior de Goulas ha
notat it in li duant-quaresim capitul de su memories.

Autorisat traduction de Ilmari Federn.




## Ex li «Conversationes con Goethe»

...Yo honora li matematica quam scientie max sublim e max util, tam
long quam on aplica it ta u it es in su plazza; ma yo ne posse laudar
que on vole misurar it ye coses queles totmen ne es in su dominia, e u
li nobil scientie strax apare esser un nonsens. Quam si omnicos vell
exister solmen si on posse matematicmen pruvar it! It ya vell esser
stult, si alqui ne vell creder in li amore de un flicca, pro que ella ne
posse matematicmen pruvar it a il! Ella posse matematicmen pruvar le su
dot, ma ne su amore. Ya li matematicos anc ne ha trovat li metamorfose
del plante! Yo ha trovat it sin matematica, e li matematicos esset
obligat aconosser it. Por comprender li fenomenes del colorilogie on ne
besona altricos quam un perception pur e un cap san;
adver ambi coses es plu rar quam on vell
creder...

Noi parlat poy pri li scienties natural, specialmen pri li minuciache,
per quel li scientistes disputa se li prioritá. «Per necos», dit
Goethe, «yo ha plu bon aprendet conosser li homes, quam per mi scientic
activitá. It ha custat me mult e esset ligat con mani sufrentie; ma yo
tamen joya har fat li experientie.»

«In li scienties», yo dit, «it sembla me, que es inspirat in special
maniere li egoisme del homes; e quande ti sta mettet in activitá, tande
tre bentost omni debilitás del caractere comensa aparir.»

«Li problemas del scientie», Goethe respondet, «es tre sovente
questiones de existentie. Un sol decovrition posser far famosi un mann e
constituer su fortun in sens borgés. Pro to in li scienties reye tal
rigore e tal sens de proprietá e tal jalusie pri li perceptiones
(decovritiones) del altru. In li dominia del estetica omnicos es plu lax;
li pensas es pluminu un proprietá innat de omni homes, e lu important
es li maniere del presentation e del execution, e to comprensibilmen ne
da ocasion a mult invidie. Un unic pensa posse dar li fundament por
cent epigrammas, e li question important es, quel poet ha savet
expresser ti pensa in maniere max bell e max
efectiv.



Ma ye li scienties, li presentation ne vale necos, e omni efect es in
li perception. In to hay poc general e subjectiv, ma li singul
manifestationes del leges natural omnis jace sfinxatri rigid, fix e mut
extra nos. Omni nov fenomen perceptet es un decovrition, omni
decovrition un proprietá. Ples tuchar li proprietá, e strax apari li hom
con su passiones.»




Goethe continuat «Ma in li scienties anc to es considerat quam
proprietá quo on ha recivet traditionat in li academies e quo on ha
aprendet. Si ariva alqui quel aporta alquícos nov quo contradi o mem
menacia subverter nor credo, quel noi repeti desde annus e quel in nor
láter noi traditiona a altris, tande on incita omni passiones contra il
e prova opresser le in omni manieres. On resiste contra it secun quo
on posse; on ficte ne audir, ne comprender; on parla pri it con
depreciation, quam si it ne vell valer esser regardat e examinat; e
talmen un nov veritá posse atender long témpor til que it imposa se. Un
francese dit a un de mi amicos concernent mi colorilogie: Noi ha
laborat durant quinant annus, por fundar li imperia de Newton e
consolidar it; it va oporter duesim quinant annus por subverser it.

Li matematic clicca ha tant provat denigrar mi nómin in li scientie, que
on time solmen mentionar it. Ante quelc témpor yo videt un brochura, in
quel on tractat temas del colorilogie, li autor semblat completmen
convictet pri mi teorie e hat constructet e fundat omnicos sur li sam
fundamentes. Yo leet li scrite con grand joya; ma con ne litt surprise
yo devet vider, que li autor ne mem hat mentionat mi nómin. Plu tard on
soluet me ti enigma. Un amico comun visitat me e confesset me, que li
talentat yun autor hat volet far su reputation per ti ovre e il hat con
jure timet nocer se che li munde scientistic si il vell har audaciat
apoyar su propri idées per mi nómin. Li litt ovre havet success e li
espritosi yun autor ha plu tard personalmen presentat se a me e excusat
se.»

«Ti casu sembla me tam plu remarcabil», yo dit, «quam in omni altri
coses on have motives por esser fier pri vor autoritá e omni hom estima
se felici trovar in vor consentiment córam li munde un protection
potent. Ye vor colorilogie it sembla me esser lu mal, que vu ne
conflicte per it solmen con li grand e generalmen aconosset Newton, ma
anc per su disciplos difuset in li tot munde, queles adhere a lor
mastro e de queles li númer es legion. Mem suposit que vu va in fine
ganiar rason, tamen vu va restar sol con vor nov doctrina durant un
considerabil témpor.»

«Yo es acustomat a to», Goethe replicat, «e yo es preparat a to.  Ma
ples dir self» il continuat, «esque yo ne posset esser fier,
confessente me desde duant annus, que li grand Newton e omni matematicos
e famosi calculatores con il esset in un decidet erra pri li
colorilogie, e que yo inter milliones es li sol, quel save lu rect pri
ti grand tema natural? Con ti sentiment de superioritá it esset me
possibil tolerar li stupid arogantie de mi adversarios. On provat
ataccar mi doctrina in omni maniere e risibilisar mi idés, ma tamen yo
havet pri mi ovre perfat un grand joya. Omni ataccas de mi adversarios
servit me solmen por vider li homes in lor debilitá.»

Durant que Goethe parlat talmen per un fortie e richess de expresion,
quel yo ne es capabil reproducter veritabilmen, su ocules brilliat de un
foy extraordinari. On videt in to li expression del triumfe, durant que
un subrise ironic ludet circum su labies. Li trates de su bell facie
esset plu imposant quam jamá.

Trad. I.F.




## Cronica

Remarca redactional: Cosmoglotta es neutral pri politic aferes, do it
solmen signala li politic revúes o jurnales queles utilisa practicmen
Occidental, ma it ne mentiona li contenete. Interessates mey tornar se
directmen al respectiv adresses.


### Catalonia

Desde quelc témpor apari un revúe exclusivmen in Occidental:
«Catalonia in lucta». Li abonnament es gratuit. Interessates mey
tornar se a Occidental-Buró, Macià 5, Figueres, Catalonia, Hispania.


## Finnland

Coidealist J. Saarinen, Mikkeli, ha interprendet li traduction
del finnic national épos «Kalevala». Li unesim cant (de 50) es finit;
traduction es de considerabil literari valore, e demonstra li enorm
utilitá de Occidental quam lingue traductori
international por li litteratura national de litt lingues. Ci li
avantage del ínmediat comprensibilitá constitue un factor decisiv de
superioritá súper li schematic sistemas. Un traduction in Esperanto
aperte li finn tresor literari a 20 mill Esperantistes. Un traduction in
Occidental aperte it al tot munde cultivat, a decenes de milliones.
Institute Occidental intente editer un extrate de ti deliciosi
poesie.


### Francia

Continua aparir li revúes «Class-combatte», redaction G.
Poujet, Isles-sur-Suippe, e «Sempre», redaction J. Toublet, 21, rue de
Loos, Paris 10me, Postchec-conto Paris 1844-58. Ples corecter li adresse
indicat in ultim Cosmoglotta B.

«Nia Gazeto», decembre 1937 contenet un articul sur li tot unesim
págine (formate A 3) del famos; Esperanto-autoritá prof. Camille
Aymonier pri li question «Qui es li autor de Ido», un simpatic
recension del «Ver Historie» de Ric. Berger. Li recensente junte
interessant psicologic detallies pri sr De
Beaufront.


### Italia

«Italia Filatelica», nro 3, del januar 1938, organ trimestral
de colectores, contene un articul in Occidental de dr. Emilio Dal
Martello e un anuncia in Occidental por
Occidental. Interessates mey tornar se al redaction: Giuseppe
Bevilacqua, Pavullo nel Frignano, Abonnament
annual extra Italia 1 Dollar, specimen 1 respons-cupon. It es
intentionat far «Italia Filatelica» oficial organ del Italian
Occidental-movement. -- «Fronte Unico» del
10. febr. publica un corespondentie pri politic questiones in Occidental
inter dr. Dal Martello e sr W. Rädler,
Germania.


### Svedia

Li considerabil crescentie de nor movement in Svedia fat
recomendabil li institution de un propri sved organ por li propaganda
de Occidental. In februar 1938 aparit li
unesim numeró de «LI SVED OCCIDENTALIST» oficial organ
del Occidental-movement in Svedia. It apari 4
vezes per annu, 8 págines formate
de Cosmoglotta, arangeament e print es
ínreprochabil. Li articules (in parte con
textus paralel in sved e Occidental) ne es
signat. Stil e argumentation trahi autores de grand propagandistic
experientie e rich ye util idés. Li abonnament annual custa
0,75 öre 0 0.85 SFr. Redaction-Administration:
Sved Occidental-Federation, Box
171, Stockholm l, Postgiro 70 315. Li
abonnation del revúe es calidmen recomendat a omni
Occidental-propagatores. Li partes in Occidental e li clar disposition
del textus e tabelles comparativ con
schematic sistemas de L.I. permisse anc a coidealistes ne comprendent
sved hauster inspirationes por lor propaganda ex un fonte experit e
habil.

-- Un original comenda. In comensa de februar li Institute Occidental
recivet ex Svedia un disco de grammofon e un serie de Bons, sin alcun
indication pri li expeditor o li scope. Ludet, li disco revelat su
secrete, per un textu parlat in e clarmen comprensibil:

____
Occidentalia, li ottesim februar mill e nin cent e triant e ott.
Institute Occidental, Chapelle. Ples inviar me strax Spiritu de
Occidental secun li separat anuncia e in plu un insigne, to es un tilde.
Tri francs ottanti centesimes sviss es adjuntet in Bons. Ples accepter
mi cordial salutationes. Andreas Lindström. -- Berg e Wennerström
saluta.
____

Noi mersia sr Lindström sincermen pro su original comenda!


### Svissia

Ye li 11, februar, Prof. A. Debrunner, presidente del Committee
for Agreement de IALA e professor del univeritá de Bern, fat un discurs
pri «Nov organisatori tentatives vers li unic lingue international
auxiliari». Professor D. exposit brevimen li situation present del
L.I. e raportat pri li intentiones e li activitá de
IALA.




# Cosmoglotta B 16 (apr 1938)

Serie B, poligrafat -- «INFORMATIONES» -- April 1938 -- Nró 16 (2)


## Neutralitá

Li Declaration de Neutralitá pronunciat ye li 21. marte 1938 in tri
lingues per tri Consilieros Federal in li Parlament Federal de Svissia
in Bern ha trovat un favorabil acception in li presse de omni nationes.
Cosmoglotta, gazette neutral, aparient in neutral Svissia e sub sviss
legislatura de presse, senti se pro to incorageat apropriar se quelc
passus ex ti Declaration de Neutralitá: «...Svissia tene se extra li
querelles extran... It es necessi, adplu, que noi efortia mantener con
omni vicino, e in sam gradu, relationes corect e amical. Li lucta in
extrania inter oposit politic sistemas ne concerne nor state. Chascun
popul es líber dar se su regime interiori...» E li redaction de
Cosmoglotta espera que nor letores va acordar nos li sam benevolentie,
quel li guvernament e li presse de lor state ha acordat al state sviss,
si noi declara que Cosmoglotta desira prender un atitude simil.

De láteres divers e oposit on ha invitat nos prender un parte activ in
li lucta del politic idés. On ha nominat nor atitude «abstract»,
«foren del vive». Tal invitationes e denominationes miscomprende o
misinterpreta nor mission. Cosmoglotta es li oficial organ del
Occidental-Union, quel declara in § 1 de su statutes: «Li international
Occidental-Union es li universal organisation (neutral in politica e
religion) por developar, propagar e aplicar in scientie e practica li
international auxiliari lingue Occidental.» Ti paragrafe clarmen fixa
nor mission e linea de conduida. Cosmoglotta es un gazette tecnic,
specialisat, quel ocupa se pri «developar, propagar e aplicar in
scientie e practica» nor lingue e pri necos altri.

Discusser politic e economic evenimentes del munde, propagar un o altri
tal direction, laudar li merites de un o altri tal regime statal
apartene al organes landal, national, politic redactet in Occidental.
Ili es conosset quam havent un determinat politic atitude e es abonnat
per li persones interessat pri lor tendentie. Ti possibilitá, vider
preferet politic idés tractat in divers organes, deschargea Cosmoglotta
plu quam jamá de omni deviation de su atitude neutral.

Noi seque ti via quel deve permisser a nor lingue penetrar in omni
medies, omni circules, locos, gruppationes del munde. Noi ha sequet ti
via desde li comensa, e noi va continuar it. Li redaction de Cosmoglotta
ne posse changear to sin changear li statutes, un jure quel apartene
exclusivmen al Senate e li membres del Union.

Noi fide in li san rason de nor letores, queles mey comprender e apoyar
nor linea de conduida.    Li Redaction de Cosmoglotta.




## Ex altri campes

Ja desde quelc témpor divers letores demandat que Cosmoglotta mey
installar un permanent rubrica de recensiones e extrates del divers
interlinguistic gazettes recivet in exchange contra Cosmoglotta. Por satisfar ti
tre justificat demanda, li redaction de Cosmoglotta ha securat se li colaboration
de un expert coidealist, quel ha declarat se pret traleer chascun mensu
li ampli materiale recivet e extraer to quo posse interessar o amusar
nor letores. Il va signar su articulettes per «Scorpion».

«Centerbladet», Jan. e Feb.  Sr Quarfood, li Ido Akademiestro ha esset
tuchat per li vertús del conjugation analitic. Il considera subitmen li
du grand partises de «sintezalisti» e «analizalisti» quam egalmen
legitim e proposi satisfar li duesim per creation de un suplementari
sistema de conjugation med li particules did, vil, vud, had, mey, plis,
let, ben. Qui prefere «Ido klasika» ne besona usar les. It sufice que
ili aprende les por far plesura al altris e talmen li concordie va
denove reyer in Idonia. Secun sr Q., li númer del suplementari coses
necessi por satisfar omni «atencinda» postulationes del passat 30
annus es circa 30. (E 30 es omni propositiones de sr Q., secun li raport
de sr Roze, cp. Cosmoglotta A 117, p. 95). Li progressistic Idistes queles ha
ductet li movement durant li unesim annus pos li renascentie de
«Progreso» va questionar se pro quo ili tande esset discreditat quam
perturbatores, benque li lingual unitá nequande esset indangerat per li
institution de líber discussiones in «Progreso». Nu, li cause es
simplic: che ili, li max modest modificationes restat modificationes,
durant que che sr Q. li max radical changes es solmen stil-licenties. Ti
trick es bon, e si, pos li oficial sanction de ti nov metodes, on va har
includet in li tal-nominat «stilo natural» anc li permission usar li
plurale per -s e li omission del finales obligatori, tande omni
perspectives va aperter se... Regretabilmen it existe, mem in li
Akademio, quelc individues usspect queles protesta contra li lingual
cáos quel manifesta se in li organ del garderos del «santa
netushebleso», ma noi espera que ili va reciver per li venient
electiones al Academie li bon meritet quittantie por lor perfid
insinuationes.

Un nov revúe idistic «Por e Kontre» con contributiones de «alta
kultural nivelo» va esser bontest editet sub li redaction de srs Pesch
e Röhnisch. -- Pesch e Röhnisch! SIncer condolenties a sr Pesch.

«Mea matinal kansono» en un nov himne universal in Ido, urgentmen
besonat desde long. It es li resultate del comun labor de srs Quarfood,
Röhnisch e dr. Nilsson e ha esset coronat quam max bell ex 26 divers
versiones. Noi cita li textu por evitar que it mey ínjustmen cader in
oblivie:

«Briska e kurajoz -- Sango mens flu' sanoz -- Paco di mento so -- Regnas
en kordio.»

Li autores raporta fiermen que ti canzon posse mem esser cantat in tact
de valse, p.ex. «kande on nude balnas e movas su ye la rivi di lago o
di maro».

«L'Esperanto» (organ del Italian Esperanto-Federation): Tre bon redactet,
con multissim interessant articules. In li nró de Nov.-Dec. li redaction
fa risibil li tal-nominat «interna ideo», t.e. li naiv opinion que li
L.I. va, per su intrinsic qualitás, crear li pace universal. On
comprende li sarcasmes del redactor quande on vide qualmen efecte ti
«interna ideo» (= fraternitá) che li esperantistes self de queles li
movement oferta ancor hodie li spectacul de constant intern disputes,
por dir necos pri li recent scandale circum UEA.

Li recension de un nov manuale «Ellernu» (un curs de perfectionament
in Esperanto) da al citat revúe li ocasion advertir contra li dangeres del
til nu usat metodes de instruction. Li propagandistes exagera li
facilitá del lingue talmen que li interessates expecta quasi miracules e
naturalmen desinteressa se del lingue pos har videt li magri resultates
del famosi «rapidaj kursoj». Ti curses, di li recensente, forma solmen
un armé de desilusionates, queles por curt témpor es plu lontan de nos
quam tis queles nequande ha prendet contact con nor movement. (Li perdes
de ti curses es, secun «Suda Stelo», 99%!) -- Vi li oficial
confirmation de to quo noi sempre assertet: Esperanto repulse plu mult
persones quam it atira, e ti persones es generalmen perdit ne solmen por
Esperanto, ma por li tot movement mundlinguistic in general.

Secun li autor de «Ellernu» self, li «rapidaj kursoj» forma solmen
«aron de ĝisreviduloj aŭ dumvivaj komencantoj» (masse de persones
savent dir «ĝis revido», o perpetui comensantes) e su libre es un
prova dar al finitores del unesim curs un plu profund conossentie de
Esperanto. Ex li critica del italian recensor pri su libre noi vole solmen
retener li preciosi constatation que li max grav problema, a saver: li
usation del acusative, es anc ta ínsuficentmen soluet. Il aconosse
francmen que ti acusative es un íntranspassabil barriere por omni ne
instructet persones. Ma in Esperanto li doctrina es plu fort quam li vive:
mem un cap tam inteligent quam li recensor es íncapabil traer ex ti
constatation li sol possibil consequentie.

Con surprise noi aprende que li nov editet «Tutmonda Adresaro de la
Esperantistoj», quel da 5743 adresses ex 565 locs in 106 landes, vale
necos, pro que it cita un masse de adresses antiquat, societés e
jurnales de long desaparit, locs ínexistent e persones mort.

_Scorpion_




## H. Littlewood: Un lingue international? Pro quo ne prender Anglés?

Self-comprensibilmen un lingue international vell esser tre comod. Ma
proquó *fabricar* it? Proquó ne prender Anglés, quel ya es tam facil e
ja tam difuset?

To on posse sovent audir, ne solmen de Angleses, ma anc de persones de
altri nationalitá, precipue forsan de tis, queles ja parla Anglés
fluentmen.

Tam difuset? Abstraet del habitantes (de orígin europan!) del Britannic
Imperia, e del population del States Unit de Nord-America, li númere de
tis queles es capabil expresser lor pensas in un Anglés quel vermen
merite ti nómine, es adminim comparativmen restrictet. Un statistica pri
ti punctu naturalmen ne hay. Ma omnes, queles conosse li continent de
Europa ne solmen per har logiat in li grand hoteles e viageat in li
international trenes, deve aconosser, que li Europanes queles parla
Francés o German sembla esser adminim sammen numerosi.

E tam facil? Por tis, queles ja parlat it quam infantes, Anglés, quam
omni altri lingues sub li sole, naturalmen es sat facil. E comensantes,
queles strax es frappat del quasi total manca de desinenties in
comparation con German e mem con Francés, tende opiner, que on posse
mastrisar Anglés quasi sin penar. Ma secun que lor studie avansa, ili
incontra mult desfacilitás de tot altri specie, e decovri, que li
grammatica ne consiste unicmen de morfologie. In fact, tot abstraet del
pronunciation -- it sufice mentionar li th, li r, li «obscur» l, li
mult sibilantes -- li lingue Anglés presenta ínnumerabil obstacules al
extrano.

Proque presc nequí, de quel Anglés es li lingue matrin, es consciosi mem
pri li sol existentie de tal desfacilitás, it posse valer li pena
indicar ci alcunes. Hay p.ex. ye li verbes li diferentiation inter li
tal-nominat formes «ordinari» e «progressiv»: I go (yo vade) e I am
going (yo es vadent), I went e I was going, I have written to him e I
have been writing to him, Perhaps we shall see them this evening e We
shall be seeing them this evening, They would have waited for us e They
might have been waiting for us, You ought to pay your debs e We ought to
be packing our bags, etc... O li distintion inter li preterite e li
perfect: We saw it e We have seen it, inter some (something, somebody,
someone, somewhere) e any (anything, etc.); o inter for e since in
frases quam They have been in the garden for the last three quarters of
an hour (ever since breakfast). E li usa del perfect e pluquamperfect in
tal frases quam li ultim, u altri lingues postula li presente e li
preterite. Quant persones de altri nationalitá aprende usar
constructiones quam I have been going to call on her for ages o He must
have been living here now for something like ten years? E quant persones
mastrisa jamá li misteries de shall e will, should e would, mem tam bon
quam li pluparte del anglé-parlantes, quo forsan ne es dir mult?




It ya es evident, que li preponderant majorité de omnes, queles ne vell
har esset educat in li landes u on parla Anglés, vell torder e mutilar
li lingue, secun lor lingue matrin, in divers manieres. E benque un tal
jargon, quande on audi
it ye unesim vez, ya have un cert charme, pluminu comparabil con ti del
«parlage de bebé», it tamen bentost fatiga e enoya o excita derision,
secun li temperament del auditor.

To, on vell posser dir, ne have grand importantie. Quo tamen es tre
important, es que li talmen-parlantes vell in li curs del témpor, si on
vell adopter Anglés quam li lingue international, devenir plu numerosi,
forsan mem mult plu numerosi, quam tis queles vell parlar li «King's
English». (Anglés del Rey, expression per quel li angleses denomina li
stil anglés corect e cultivat. Rem. Red.)

Nu proque li imitation es li cardinal factor ye li aquisition de in
lingue -- quam di Prof. Palmer: Noi ne parla secun regules, ma simplicmen
quam parla altres -- li lingue vell tender changear in concordantie con
li parla-customes de altri popules, e Anglés, quam altri lingues de
minorités, vell dever luctar desesperatmen por ne sucumber. Vice nor
construction actual I have been sitting here for the last half-hour
(verbalmen: yo ha esset sedent ci por (durant) li ultim demí hore) noi
vell audir I sit here already a half hour (verbalmen: yo sede ci ja un
demí hore), vice I go there nearly every day (yo ea ta presc chascun
die) forsan I nearly all the days go there (yo presc omni dies ea ta; in
Occidental egalmen bon, ti construction sona mal por li orel anglés.
Red.), e tal céteri. Quel amator del lingue Anglés vell voler riscar tal
substitutiones e li resultant evolution del lingue vers alquicos
diferent tam mult del hodial Anglés quam p.ex. Portugalés del Latin?

Esque li conclusion ne sembla justificat, que just tis queles considera
lor lingue matrin quam un heredage sacri, deve esser protagonistes del
adoption de un vermen facil neutral auxiliari lingue combinant un alt
gradu de regularitá con complet neutralitá?

Occidental -- e solmen Occidental -- satisfá omni ti postulationes.



Ti convictiv argumentation ex li plum autorisat e competent de un
docente del lingue anglés es editet quam Document 163 in version anglés.
Coidealistes incontrant in lor landes un propaganda o opinion in favore
del anglés quam L.I. mey traducter e difuser secun possibilitá ti tese
de un anglés, que just li angléses have omni interesse cultural por
impedir generalisation de lor lingue quam lingue auxiliari. It es
interessant constatar que just nu du interlinguistic revúes ocupa se pri
li sam tema: li dangere de jargonisation de un lingue national adoptet
quam lingue auxiliari e li interesse quel have li parlantes de ti lingue
evitar to:



In «L'Esperanto», aparient in Italia, febr. 1938, Dr. Inazo Nitobé,
ex-delegate de Japan*) scri in in articul «Un del usual objetiones: ma
esque Esperanto es facil anc por li orientales?» lu sequent:  *) che
li Liga de Nationes




____
Lass nos suposir que li lingues francés e anglés vell esser proposit
quam lingue auxiliari mundal: mem lor max entusiastic recomendator vell
subitmen afrigidar
se audiente un cert «tip» de lingue anglés parlat in China o de lingue
francés qual it es usat in Cambodia o in Haiti. Ti dolor Esperanto vell
evitar le per su simplicitá. ...
____

E «Occidental-Bulletin» de Praha, in su númere 32 de februar publica
li sequent reflectiones sub li titul: Ínutil timore.

____
Cosmoglotta A 118, pag. 110, mentiona, que «La Gazette de Lausanne»
del 3.X.1937 publica un mocant articul «Por jargonisar li lingue
francés: Occidental».

It certmen existe mult Franceses, quel time li jargonisation de lor
alt-cultivat lingue per li L.I. e ili de lor vis-punctu have rason. Ma
solmen de lor vis-punctu, nam on ne deve obliviar que omnicos in ti ci
munde es relativ e que anc lor opinion have null absolut valore. Sin
dúbite, por un cultivat citean del antiqui Roma li hodial francés vell
esser repugnant quam un ínsuportabil jargonisation del classic latin, e
just Occidental vell forsan aparer le plu acceptibil pro que it conserva
milles e milles de latin paroles in lor original grafisme e
pronunciation.

Ultra to on posse suposir que si li francés deveni li L.I., it va subear
un tal jargonisation, ya mem pidjinisation, quel vell far herisser li
capilles de chascun patriotic Franceso e contra quel li jargonisation
per Occidental apari quam in ínnocent lude. Ma si li fate va decider, que Occidental
deveni li L.I., li Franceses posse consolar se, nam tande it va esser
Occidental quel va esser pidjinisat, durant que li francés va perdir
necos de su prestigie. It va remaner esser li L.I. por li alt-educat
strates de omni nationes, li tal nominat superiori deci milles, e ti ci
vez sin dangere del pidjinisation tro incisiv.

_A.T._
____




## Discussion pri altri campes?

Noi continuar publicar recivet contributiones al discussion pri
discussion.

Leonard Beer: In Anglia altri sistemas practicmen ne existe. Li grand
adversario de Occidental ci es li inertie quel subtene anglés. Luctas
contra altri sistemas solmen sembla justificar tis queles di que anglés
deve esser adoptet quam L.I. Pro to ples excluder omni linguistic
tecnicalitás ex Cosmoglotta A. Durant li 15 annus pos 1922 on devet
defender Occidental contra altri sistemas; nu ti periode fini, e nor
tache principal nu es introducter Occidental a tis queles ne conosse nor
rivales. Pro to ples referer a Ido e Esperanto quam on mentione li
prehistoric animales. Linguistic discussiones have interesse solmen por
interlinguistes e professores, e pro to ti tecnic factes, deve trovar se
solmen in documentes.

Li nómines Zamenhof, Couturat e Beaufront es ínconosset in Anglia. Pro
to ti persones queles ye li unesim vez aproxima se al problema de un
lingue international va probabilmen esser max interessat pri tal
articules queles da al anglés publica informationes pri foren landes
queles on ne posse obtener in anglés.






## ILCI -- Conversationes inter instructores

ILCI -- Conversationes inter instructores, Serie III, Folie 5 es anexet
al present nró de Cosmoglotta B. On discusse metodes de instruction. In anteriori
lettres on pledat por li direct metode; sr g. Ahlstrand defendet li
metodes Cseh contra criticas. Esque vu desira que Cosmoglotta B anc in future
anexe se li «Conversationes»? Por sequel li discussiones, ples leer
«Vers un lingual instruction plu rational» de H. Littlewood. Precie
afrancat SFr. -.50. del Institute Occidental, Chapelle




## Cronica


### IALA

Un conferentie del «Committee for Agreement» havet loc ye li
19-22 marte in Den Haag, Nederland. Esset present li presidente prof.
Debrunner, li secretario sr de Cock Buning, prof. Collinson, dr.
Stillman, prof. van Wijk, e prof. Martinet vice prof. Vendryes. Quam
representantes del diferent interlinguistic scoles partiprendet li Idist
dr. Auerbach e coidealist H. Littlewood quam representante de
Occidental. Li conferentie ha tractat li replica del Occidental-Union al
brochura «Quelc criteries e comentarie pri un Lingue International
Auxiliari» quel ha evocat un cert atention che li interlinguistes.
Secun provisori informationes on ha decidet relaborar e modificar it.
 I.F.


### Anglia

Pos invitation, sr S. Beer, sra Beer e sr Leonard Beer assistet
un reunion del LOndon Ido-Club ye 24, New Oxford Street. Li reunion
esset remarcabil pro li ínprevidet presentie del conosset Idistes dr.
Auerbach e Hz Jacob, pro li extremmen amical atmosfere, e pro li
permission dat a chascun present person parlar in su propri lingue. Sr
Beer presentat al Idistes li propositiones pri reform de Ido mentionat
in Cosmoglotta Feb. 1934. Dr. Auerbach prendet un tre progressiv position e mem
respondet por sr Beer! Sr Hz Jacob respondet al propositiones que, si
ili vell esser acceptet, ilil vell changear li tot structura de Ido, ma
il esset consciosi pri que to ne es scientic argumentes. Il anc dit que
mem si il vell esser convictet del superioritá de Occidental il ne crede que it
vell esser util por il changear sistema -- pro causes social, noi
suposi. Quel damage! Li rest del assistentes semblat pensar que li
preferentie inter Occidental e Ido es solmen un afere de gust. Specialmen a
emfasar es li complet absentie de alcun fanatisme por li Ido-fundament.
Anc un yun Esperantist assistet. Sr Beer recomanda al anglés Occidental'istes
visitar li London Ido-club: it conveni ye li unesim lunedí de chascun
mensu.


### Francia

«Le Barrage», pacifistic semanale, del 3. febr. raporta pri
li discurs del 9. jan., de sr L. Boutreux córam li gruppe de Saumur del
«Liga international del combattentes por li pace». Un curs es
instituet. Per un special resolution li gruppe recomanda a omni altri
sectiones del Liga sequer su exemple e instituer curses pri Occidental,
recomendation votat per unanimitá del assistentes.

-- SEMPRE fat aparir nró 3 del 9. marte 1938. Noi ne recense politic
articules; interessates ples tornar se al redaction J. Toublet, 21 rue
de Loos, Paris X.





### Italia

«Il Giornale d'Italia» del 3. marte raporta detalliatmen pri
un discurs de prof. ing. Alberto Picchi in un public sala de Firenze pri
li problema del L.I.: curt introduction in li historie e sinoptica pri
li sistemas hodie propagat; demonstration del ínutilitá provar
revivificar Latin, con o sin flexion; recomandation de Occidental, mention del
labores de Wahl e lor influentie a Novial de
prof. Jespersen. Li raport, signat «Samarita», mentiona li interesse
con quel divers oficial institutiones italian seque li developation e
aplication del L.I.

-- «Dizionario Enciclopedico Moderno», lítter D: «De Wahl Edgar.
Prof. de scienties fisico-matematic in Tallinn (Estonia), n. 1867, autor
del lingue auxiliari international Occidental, de structura neo-latin,
con natural e facil derivation verbal, regularisation del paroles
international, e comprensibil a prima vista.» Lu essential pri
Occidental in concisissim formulation! Li «DEM» have bon-informat
colaboratores, gratulation! Lass nos tamen, por futur ocasiones,
remarcar que li veritabil nómin es E. von Wahl, e que it es preferibil
inserter le sub Wahl.

-- «Le Lingue Estere», marte, reproducte ex «Fronte Unico» li
politic discussion Rädler-Dal Martello pri li chances de Occidental sub divers
politic regimes.


### Svissia

«Revue Internationale de Sténographie», marte, contene un
articul propagativ por Occidental con reproduction del image presentant li
mures lingues divident Europa. -- Pri li acusa de «plagiate» va esser
raportat in li proxim numeró.


### Tchecoslovacia

(Omisset per li printería in Cosmoglotta A 120) «Nezávislá Politika»,
25 jan. mentiona publicationes interlinguistic in Italia e Svedia; 5.
feb. long noticie pri «Le Lingue Estere»; 12 f.b recense detalliatmen
«Occidental-Bulletin» Praha; 12 mar. recense li Occidental-librette «Al memorie del
grand democrate T.G. Masaryk», signala aparition de «Li Sved
Occidental'ist» e mentiona noticies in tchec jurnales; 19. mar. signala
discussion Rädler-Martello in «Fronte Unico» e transition de
Ido-Academico Gardner a Occidental; 26. mar. articul «Lucta del nationalitás e
L.I.» e recension de «Italia Filatelica».

Li cronica pri Svedia, e partes de Svissia e Tchecoslovacia es ajornat
al proxim.




## Contene:

- Neutralitá
- Ex altir Campes
- H. Littlewood: Un L.I.? Pro quo ne Anglés?
- Discussion pri altri campes
- Cronica: IALA Anglia, Francia, Italia, Svissia, Tchecoslovacia.
- Al present numeró es anexet: ILCI, Conversationes inter
  Instructores.
- (Rubricas: APIS, Liste de nov Documentes, Ex li Paper-Corb, Casse de
  Propaganda, Concurs de Propaganda, es omisset pro manca de spacie.)





SPÍRITU DE OCCIDENTAL: 2. liveration esset expedit al subscritores li
25. marte! Desde april 1938 li precie de subscrition es fixat a SFr. 3.—
Anteriori cedules de comenda perdi validitá. Li precie de SFr. 3.— ancor
ne es definitiv, ma posse esser augmentat denove. INSTITUTE OCCIDENTAL.



Anexet a Cosmoglotta B Nró 16 (2)    April 1938


## Conversationes inter instructores

Corespondentie per lettres circulant.

Serie III. Folie 5

O. Mass:    Berlin W. 9, li 12 febr. 1938

Estimat colegos,

Quam li colego Ahlstrand, anc yo conosse li Che-curs ne solmen per
rumore e yo assenti al opinion de ti colego que li Che-curs ne es un
producte de valore inferiori, benque it ne representa un essentialmen
nov METODE. Ambi, Che e Berlitz, utilisa li probat metode de instruction
regardativ (e personalmen interessant) talmen que li disciplo comensa
conosser li lingue quam to quo it es essentialmen: -- Un sistema de
SONES, constructet por expresser e comunicar sentimentes e idés. Nor
scritura representa li (sones del) lingue solmen ínperfectmen. Pro to li
disciplo quel ja save scrir e leer es facilmen instigat pronunciar li
singul lítteres e lítter-gruppes de un foren lingue in sam maniere quam
tis de su lingue matrin.

Adplu, Berlitz e Che aplica li antiqui principie «Interrogando discite
linguas», ma ili neglige li altri antiqui principie «Repetitio est
mater studiorum». Li importantie de ti ultim principie por li
instruction de lingues deveni evident, si on explora li procede del usa
del lingue.

Noi ne pensa in li lingue self. Altrimen surdimutes ne vell posser
pensar. Noi solmen transformar nor idés (e sentimentes) in li sones del
lingue, respectivmen re-transforma li sones audit in idés (e
sentimentes). E quam resultate de intensiv practica noi execute ti
transformationes generalmen con presc mecanic facilitá e rapiditá. Pro
to, quande noi parla e audi un lingue fluentmen, nor atention es presc
totalmen directet al idés e sentimentes expresset per li sones e noi es
inductet opiner falsmen que noi realmen pensa in li lingue self.

De to resulta que li successosi instruction de lingues ne deve negliger
repetir intensivmen li execution del transformationes til que li
disciplo obtene li rutine, quel permisse le transformar con presc
mecanic facilitá e rapiditá e causa li superficial opinion que noi pensa
in li lingue self.

Li quantité del materiale de exercicie es minu important quam li
intensitá del repetitiones con cert materiale.

Li metode recomandat per sr Littlewood de Groningen ne es alquicos nov,
solmen un metode rational por dar al disciplo li necessi rutine in
parlar e audir li lingue. Li infra-descrit metode sembla me melior por
ti scop e es bon conosset desde mult annus.




Pos inicial exercicies med li metode regardativ, on presenta al disciplo
textus
e decomposi ti textus in mult questiones. Poy on directe ti questiones
solmen oralmen al disciplo, quel posse repetir les ante responder, ma in
omni casu deve responder *e far to mult vezes con li sam materiale*.

Il posse anc studiar li principies del construction del frases, li
grammatica, ma ti scientie ne possede grand valore por il sin un cert
practica in li corect usa del grammatica, quel resulta presc solmen de
un intensiv trening?? oral.

Plu tard li disciplo posse anc self decomposir textus in questiones, e
on posse presentar le li questiones in su lingue matrin por que il mey
traducter les in li foren lingue. Ti exercicie es un interessant e tre
util combination del traduction e ortografic dictate. Traducter ex un
lingue in un altri es un excellent exercicie por li sat avansat
disciplo.    Con cordial salutationes

O.F. Mass



E. Wahl:

Li lettre de sr Gösta Ahlstrand e su judicie que yo es un mediocri
pedagogo, me ha mult amusat. In fact yo ya ne esset instructor de
lingues, ma de matematica, fisica, cosmografie, geografie e dessin.

Certmen li metode Cseh laudat per sr G.A. possede qualitá por aprender
li elementari passus in li nov lingue, por posser babillar pri simplic
coses del ordinari circul de questiones, responses e desires. Ma yo ne
save ca to es suficent. De un instructora de lingue russ in li feminin
scole comercial in Tallinn quel hat esset invitat prender parte in un
Cseh-Esperanto-Curs yo ha audit un tre negativ judicie pri it. Ella dit
que pos li fine del curs on ne posset leer un seriosi Esperanto-libre o
-gazette. E to es comprensibil, nam li colection de paroles necessi por
letura de scrites pri scientie, arte, politica, comercie e altri temas
de international vive, ni lor structura ne es trovat in li Cseh curs.

Por nos li question sembla me esser hodie: quel es li scope de aprension
de Occidental? It es duplic:

1. li possibilitá leer Cosmoglotta e altri nor editiones e posser scrir
lettres pri international necessitás.

2. aprender un fundament por comprender e rectmen usar li pluri tal
nominat foren paroles, in majorité de latino-grec orígine.

E to certmen *ne* va esser possibil per li divers formes de
Berlitz-metodes o simil, queles in lor principies es un poc changeat
metodes por aprender parlar un lingue national e su idiomatic structura
just in li max ordinari omnidiari relationes. Nam just in ti max usat
locutiones in li natural lingues es trovat li max important e frequent
ínregularitás e exceptiones del regules, quo yo ja ha mentionat ye
divers ocasiones.




Ma tal idiomatic expressiones presc ne existe in li constructet nov
lingues
international. Do tal metodes sembla me hodie superflú ballast, por
strax posser parlar pri lor simplic necessitás domestic o durant viages
con extranos. Un tal necessitá *hodie* certmen ne existe, e
probabilmen ancor ne tro bentost va arivar.

Pro to noi besona hodie un special metode ancor ne usat in li
instruction de lingues, ma it sembla me, que in general che instruction
de egal quel materie, on deve basar se sur comun trates e coses ja
conosset e comensante per ili developar li conossenties pri nov coses
stant in relation con li ja conossetes e aprendetes.

Pro to in nor casu sembla me quam max efectiv metode ti de sr Segerstahl
in su explication del foren (international) paroles a su sved
studiantes. Si forsan ti metode va semblar al specialistes de lingual
instruction absolutmen ínusabil, tande yo pensa que on vell dever
adminim adaptar li paroles a aprender al dominias trovabil in nor
printates, i.e. usar quant possibil international paroles e strax
(forsan in remarcas marginal) mentionar li radica e li structura de ti
paroles e junter altri simil exemples.

It es clar que pro li tre diferent quantité de tal nominat international
paroles in li divers lingues vivent, li instruction de Occidental va
esser tre diferent secun que it concerne persones, sive conossent un poc
un del romanic lingues sive havent un grand multitá de international
paroles in lor lingue matrin; o persones del circul anglés con lor
totalmen foren fonetica e ortografie; o persones de lingues plu foren al
occidental cultura, quam slavic, ugrofinnic o ancor plu lontan cultura
quam turc, semitic, japanés, chinés, malay, etc.

Yo pensa que por chascun de ti lingues li metodes de instruction deve
fortmen diverger inter se e ne existe un general e comun instruction pri
Occidental por omni popules.

Quo por un person de classic education o conossor del lingues anglés e
francés o romanic va esser afere de quelc dies o semanes, posse esser
por altres inter quelc mensus e pluri annus, proque it depende ne solmen
del lingues matrin e conosset, ma anc del nivelle cultural general del
studiante (in sens de occidental civilisation).

Ili omnes besona diferent metodes.

Hodie por nos es max necessi atirar li persones stant ja in
international relationes e movementes, p.ex. in scientie, politica,
jurnalistica, comercie, trafic etc. ma ne infantes, ruranes o indigenes
de Madagascar.   E. Wahl



L. Boutreux:    Saumur, Francia 11.3.38

Estimat colegos,

Con tre ardent interesse yo leet in Cosmoglotta li articulette pri nor
lettres circulant, e strax yo scrit a Sr Björkmen.



Pri li tema del serie III (por me li unesim), yo have sat mult idés. Yo
do va comensar sin altri introduction.

Antey, tamen, yo peti permission dir que, in nor occidental landes e
precipue in Francia, publicar traduction de págines del Bible es
considerat quam ínneutral; e sammen quam in cert landes un atacca contra
li religion vell suficer por rupter omni possibil colaborationes, sammen
che nos li publication de un extracte (excerpte) ex religiosi textus
vell suficer por repulser bon colegos e activ camarades. Do noi mey
maner neutral.

Li problema del instruction pri Occidental es trovar un metode
interessant, practic e fecund.

Colego F. Tjernström questiona quel hom va dar nos un usabil manuale por
infantes. «On deve esperar, il di, que ti témpor ne va esser lontan
quande li infantes va posser aprender li L.I. in li scoles.»

Ma yo ne es tam optimistic e yo opine que, til tande, noi deve propagar
Occidental precipue che nor colegos, in li docentie-medie (milieu). Nor
eleves in Occidental-curses deve esser instructores e yunes sat
instructet.

Nor ductores sovente dit nos: «Unesimmen, propagar in cultivat
publica». E it es bon tactica.

On deve egardar que ti omni studiantes de Occidental have lor scopes
precis: 1. Scrir lettres a extran occidentalistes, it es haver
international corespondentie; -- 2. posser parlar con lor corespondentes
quande ili va incontrar les in viages e congresses.

Adplu, on ne deve obliviar que ti homes have professional ocupationes e
posse consacrar solmen poc témpor al studie del L.I. Tamen ili es
entusiastic e on ne deve decepter les per tro lent progresses e pueril
metodes.

Un altri directive del problema es li manca de libres por studie.
Esperanto e Ido have excellent micri manuales; por Franceses Occidental
have solmen un grammatica (Ric Berger) e un micri vocabularium sin
traduction («Manuale de conversation e corespondentie», de Guesnet).
Ne mem un exercicie.

Li problema quel noi deve discusser es do duplic: -- 1. scrir un bon
manuale con mult exercicies, suficent grammatica regules e rich
vocabularium bon ordinat. 2. practicar un apt metode in li curses córam
li aprendentes.

Mi scope es scrir ci pri li duesim aspect del problema: forsan to va dar
cert indicationes pri li unesim.

Omni colegos concorda pri li necessitá del repetition e constant
revision. Ma plures dissipa lor tot eforties in li justification del
direct metode e sercha li max ingeniosi medie por ne dir un sol parol in
li lingue matrin del aprendentes. It es pro to, que chascun da nos su
«unesim lecion». Chascun rasona quam si Occidental vell esser un
realmen extran lingue con idiotismes e un complicat grammatica.



Adminim li plu audacioses rasona quam si Occidental vell esser tam
mecanic e artificial quam Esperanto e Ido. Yo recivet li «diplomo por
docado» (nró 100) (diploma por docentie) e save que por docer Esperanto o
Ido, it es necessi ear passu pos passu, con minuciosi prudentie. Ma in
Occidental-docentie, to, secun mi opinion, es un abuse. Certmen, it es
bon preceder per questiones e responses, ma (yo peti pardon de mi ancian
amico Poujet), esque it es util questionas: «Have Carlo ott nases?
Quant boccas have Carlo?»

Li principies es un bell cose, ma quande ili es just. Noi deve serchar
nor principies e sovente reviser les, nam ili ne es coses absolut.

Evidentmen, li natural metode por aprension de lingues es li matrin tal:
«Dí: Papá!» e li infant di «papá», vidente le. Li infantes save
parlar per imitation, long ante aprender leer e scrir. Yo consenti que
ti metode es anc li max apt por li instruction pri extran lingues in li
scoles, con li apoy del grammatica (ti grammatica es resumation e
precision del observationes fat del eleves pri li factes lingual,
observationes queles ne vell esser sat rapid e numerosi, e to es pro quo
on hasta al conclusion per dar regules). Ma on mey ne obliviar que li
curses de extran lingues dura pluri annus, e que, in chascun annu, li
professor have su eleves avan se durant pluri hores in chascun semane.

Plu bon e plu mal es li conditiones del aprension por nor futuri
occidentalistes. Li fact, que Occidental ne es absolut comparabil con
altri lingues, national o international, es tre important -- grammatica
extremmen simplic; null idiotism; to es un grand facilisation, quel
permisse progresser rapidmen. Ma li eleves ne posse venir laborar pluri
hores omni semanes sub nor direction: ili have un o du hores por li
curses semanal, e quelc hores che ili self por exercir. It acte se pri
bon aplicar ti témpor.

Li aprendentes es yunes queles ha recivet bon instruction e mem es
cultivat. Yo dit it: plures es instructores. Quo ili besona? Noi mey
serchar nor practic principies!

Noi videt it: ili vole: 1. scrir corectmen e fluentmen, -- 2. parlar.

Esque on posse sequer ti órdine del coses? Yes! Yo self fat pluri vezes
ti experientie. Yo aprendet Ido totmen sol per li scrition. Pos har
scrit mult lettres pri temas pedagogic, politic, cultural, yo eat al
congresse in Cassel. Yo nequande hat parlat con quicunc per Ido, e tamen
yo tre bon comprendet omnes e fat comprender me de omnes. Quant ancor
plu facil per Occidental!

Yo recentmen leet con vivid interesse li ovrette de sr Littlewood. Ti
combinationes de frases e de parol-gruppes es *li ver via sequend*. Ma
mi eleves essente plu etosi e autonom quam infantes, yo da les un cert
libertá, o plu exactmen, iniciative. «Con li frases A 1 e 2, ples far
sol, vu self, 4 combinationes, 6 combinationes --», poy, on execute
colectiv corection sur li nigri tabul o per oral explicationes.



Pos li unesim letion, u noi hat leet li unesim págine del Manuale de
Guesnet, un de mi aprendentes (ne instructor), scrit sin auxilie un
amusant historiette.

Por ganiar témpor, yo ne fat traducter de Occidental in F., ma pos har
traductet li textu A, yo da a mi eleves li frases B *in F.*, e ili
deve trovar self li version Occidental. Por augmentar li númere del
combinationes e far possibil li ínmediat usation de Occidental, yo dat strax in
li duesim letion un complet tabelle del Occidental-conjugation e un tabelle del
pronómines e del possessives. Con tal auxilie li eleves posse far
numerosi exercicies in hem. -- Ma pri quo parlar in li letion? On deve
esser metodic e practic. Yo ne aprecia li historiettes sin conexion con
un tema. Yo selectet un órdine de centres de interesse, un poc sequent
li «Manuale», un poc completante it per vocabularium pri scole, córpor
homan, quin sensus, ne trovat in ti librette, e yo fat poligrafar li
excellent listes de paroles dat it Cosmoglotta. -- In hem, li
aprendentes deve scrir in Occidental: ili deve (1) traducter in Occidental li pluri
curt textus in Fr. queles yo ha dat les. (2) redacter secun possibilitá,
capabilitá e desires: lettres, historiettes etc. -- Por to ili have li
sequent auxilies: (1) li precedent letion, con explicationes dat de me
in Occidental e F. (2) li tabelles (conjug. pronom. etc.) (3) un rich
vocabularium, quel aricha se pos chascun letion. (4) frases modellic del
precedent exercicies e letiones queles guida les in li usation del
prepositiones e formes sintactic.

It es necessi repetir sin cessa. Por ti scope yo composi textus astut,
queles contene paroles e precipue formes de omni precedent letiones.

Nequande li aprendentes usa formes queles ili ne ha aprendet: ili pensa
med li conosset formes e forma lor frases med ti sol modelles. Do ili
nequande es tentat utilisar expressiones de lor lingue matrin, e talmen
ili evita gallicismes (F. formes special, idiomatic expressiones) ti
cancerosi vúlnere del aprension lingual. Ili senti grand facilitá e
libertá pro scrir e parlar con mem poc formes de frases.

In omni letion yo fa exercicies quam seque: dir o scrir un frase e
trovar (con mi auxilie) omni formes corect e expressiv por dir e scrir
li sam pensa. P.ex. «Paul es malad; su genitores es ínquiet -- Proque P.
es malad, su genitores es ínquiet -- Li genitores de P. es ínquietat per
li maladie de lor infante -- Li maladie de P. ínquieta su genitores
(causa un grand ínquietá (anxiositá) che su genitores) -- Li ínquietá del
genitores de P. es grand; lor filio es tre malad -- etc.» -- Ti specie
de exercicies es tre recomendat del grand linguistes, li sviss Ch.
Bally, li francés T. Rosset: it es un exercicie tre fecund por li
flexibilisation del expression-medies che li novicios. Yo projecte
developar ti metode plu detalliatmen quande yo va trovar li necessi
témpor. -- Estimat colegos, til revide!  Vor tre devoet   L. Boutreux



H. Littlewood:




Sr Ahlstrand merite mi sincer mersí pro que il ancor ne ha criticat mi
metode. Ma mem si il vell har fat to, yo ne vell har declarat su
criticas depender de «un absentie total de lingual talent». Sr A. have
li amabilitá nominar mi ovre examinal «elegant» (oh benedit
Cseh-parol!), ma yo es consciosi ne har expresset tro
clarmen mi pensas! Li paroles citat de sr A. ya deve esser comprendet
quam relatent a eleves; li instructores, de queles yo trova ínmotivat li
criticas, apartene a un altri categorie mentionat in mi dissertation:
tis queles «conosse» li metode purmen teoricmen. Quam di sr A.: «On
ne posse, on presc ne have jure criticar un cose, quel on conosse solmen
teoricmen», e «on ne posse comprender li metode (Cseh), pos que on ha
leet quelc págines printat». Lu sam vale naturalmen anc pri mi metode.
Mem quande sr A. va har leet li tot curs, il ancor ne va posser bon
criticar it; por to il va dever provar it in practica. Yo espera que to
va evenir; que, judicante, sr A. va considerar li respectiv merites de
du factores: li plesura quel un metode da al instructor e li profite
quel extrae del curs li elev; e finalmen, que il tande va monstrar li
sam admirabil liberalitá e corage quel ha transformat le de un fervent
adherent de Esperanto a un evidentmen tre capabil Occidentalist.

Yo ha partiprendet a un Cseh-curs, dat de un instructor experimentat e
talentat; e pro que yo ja havet mult experientie pri divers formes del
direct metodes, et materie et procedentie havet mi grand interesse e
atention. It vell, yo opine, esser un sat prosaic elev quel ne vell
apreciar li humore del textu, e un tre ciec instructor quel, quam
Cseh-elev, ne vell observar con aprobation li scope-conscient,
intentionalmen naiv fantasie del autor. Li rol assignat del Cseh-metode
al instructor similea forsan mem plu mult quam che altri direct metodes
a ti de un actor o un orator. It postula del docente, que il conosse
«de A til Z» li materie a docer, que il sempre posse plazzar, sin
hesitar o serchar, li just question o li apt exemple, que il nequande
cessa interessar o amusar li eleves. Entusiasme e iniciative es
necessissim qualitás por ti labor, e, u ti qualitás es present, li
docentie secun ti metodes sovente deveni un del ocupationes preferet del
instructor. On do facilmen comprende, que, fascinat per ti role, il
posse devenir ciec pri li besones del elev, e que li possibilitá trovar
altricos quel vell posser esser ancor melior, ne veni le in mente. Il
mem posse considerar su metode quam absolutmen satisfant -- tam long quam
il compara it solmen con li grammatical metode.

Por un elev conossent solmen li siccore del traditional metode, omni
form del direct metode deve esser un revelation. Null enoyant,
demí-comprendet grammatical regules, queles il ne posse aplicar; null
ínaprensibil parol-listes; null penosi traduction de taches; ma strax
adminim li ilusion posser *usar* li lingue! Esque it do es astonant,
que li elev -- e li docente -- have li impression esser liberat de un
íntolerabil póndere, e que un tal metode posse esser de un grand fortie
atrativ?

Si -- quam yo suposi -- it es tó quo sr de Wahl intentet dir per
«reclam-valore», esque tande it ne es possibil, que su remarca ne
solmen né justifica un tal anihilant judicament pri su pedagogic
capacitá, ma anc indica li sam remarcabil potentie penetrar quasi
intuitivmen in li essentie del coses, quel li mastro ja ha monstrat in
tam eminent gradu ye li creation de Occidental?




Quam indica sr de Wahl, Occidental es, e va probabilmen ancor durant sat long
témpor esser usat precipue por scritiv comunicationes; totvez it sembla
me que tamen posse exister sat bon motives por promoer li docentie de
Occidental quam lingue parlat. In prim loc
hay li casu que pluri Occidental'istes de lingue diferent incontra unaltru; in
plu li idé sat difuset e, secun mi opinion, justificat, que solmen qui
parlar un lingue, «possede» it.

Un curs de Occidental parlat, secun un bon metode, vell ne solmen posser tre
bon servir por iniciar li aspirant-scritor in li usation de Occidental, ma anc
presc certmen vell haver un grand valore propagandistic. Anc ta, u li
capacitá scrir un lingue es li postulation primari, un del principal
desfacilitás, apu li form e signification del paroles, es acustomar se
al formation del frases. To on posse aprender max bon, quam yo es
convictet, secun li principies: imitation, repetition, combination.
Esque hay grand objection contra eventual procrastination del lingue
scrit a un sequent curs? Mem un lingu facil quam Occidental on ne posse
aprender usar fluentmen in quelc semanes; o forsan it vell esser plu
modest dir,, que yó ne posset aprender to tam rapidmen -- per quo yo
totmen ne vole dir, que yo es content pri li gradu de «fluentie» quel
yo nu ha atinget!

Qui desira saver alquicos pri metodes por rapidmen e facilmen aprender
leer, posse trovar un descrition de un tal metode in «La psychologie de
l'Education», de Gustave le Bon, durant que un altri -- li tal-nominat
psicotecnic metode -- es admirabilmen descrit e criticat in un excellent
libre Nederlandés: «Waarheen met ons vremde Talenonderwijs» de Fr. S.
Rombout. Forsan yo va haver plu tard ocasion resumar ambis ci.

Yo crede voluntarimen, que sr Mass have rason, diente, que mi metode ne
es nov; it mem sembla me presc cert, que yo ne es li unesim, quel ha
inventet it. Totvez yo ne conosse null manuale scrir secun li principies
queles yo recomanda; e yo anc nequande videt null mention de un tal
metode, benque yo ha leet mult libres pri metodica.

Contra li ínfavorabil opinion de sr M. yo oposi li favorabil tal de
grand númeres de mi propri eleves e ti de sr Björkman, quel scrit me lu
sequent: «In comensa yo trovat li metode sicc. Ma pos que yo hat fat mi
litt garson provar li exercicies, yo changeat opinion. Il trovat li
exercicies tre interessant e astonat me per su rapid aprension.»

In plu li metode es caracterisat just per li postulationes de sr M.:
«Repetitio est mater studiorum» -- intensiv practica -- repetir
intensivmen li execution del transformationes til que li disciplo obtene
li rutine quel permisse le transformar con presc mecanic facilitá e
rapiditá -- etc.

Pri li lettre de sr Boutreux yo ne posse dir mult, pro li simplic rason,
que yo plenmen concorda con presc chascun parol quel it contene. It
esset por me un juition leer li clarissim exposition de su opiniones.
Solmen in ún concern mi experientie conflicte in cert gradu con su, a
saver: pri li libertá o iniciative quel on posse e deve dar al eleves.
Yo aconosse, que li conditiones ne es identic; sr B. doce Occidental, yo
Anglés; e li eleves de sr B. parla Francés, quel es mult plu proxim a
Occidental quam Anglés a Nederlandés. De altri láter, anc mi eleves es adultes,
max sovent bon educat e tre inteligent, con fort sentiment lingual.
Forsan yo bentost va haver ocasion metter in practica li procedentie de
sr B.    H. Littlewood



Redactor del «Conversationes inter Instructores»: Harald Björkman,
Jänkisjärvi, Svedia




# Cosmoglotta A 121 (may 1938)

Annu XVII  -- May 1938  -- No 3 (121)


## Contene

- LINGUE: A. Matejka: Facilitá del Lingue International.
- DISCUSSION: Erik Stenberg: Esque Couturat o de Beaufront?
- Esperanto quam Lingue International Auxiliari.
- Ex altri campes (Scorpion).
- Noi e I.A.L.A.
- Li revelationes del scritura.
- FILATELIE: Li bell series comemorativ.
- LITTERATURA: Goethe: Li rey del alnes.
- Arvid Balk: Li voce del continentes.
- CRONICA.






## Lingue: facilitá del lingue international

_de A. Matejka_

Li mimeografat revúe Ruĝa Esperantisto publica in su numeró 69 (Feb.
1938) li sequent declaration de un nederlandés camarad quel hat studiat
Esperanto solmen desde curt témpor:








____
Mi estis de plano fari malgrandan elpaŝeton kun mia amiko al via
lando. Ni antaŭprenis al ni foriri la dekan de augusto. Sed bedaŭrinde
ĝi ne iris tra. La edzino de mia amiko ne volis ke li kuniris, kun la
okulo sur la granda eldono. Tamen mi ne volis surdoni la planon: nu
venis sur la ideon ke estus plej bona iri sola. Sur aliaj homoj on
neniam povas sur al. Kaj mi foriris. La longa vojaĝo tre falis kun,
kaj mi estas tre ĝoja esti tie ĉi. Cetere, ĉiu vokas pri mia bona
Esperanto.footnote:[Por dar nor letores ne comprendent Esperanto un
impression del textu, noi traducte it ci tam litteralmen ex
Esperanto quam it ha esset redactet secun li idiotismes hollandés:
pass:p[ +]
pass:p[ +]
«Yo esset de plane far un litt expassuette con mi amico a vor land.
Noi anteprendet nos forear ye li decesim de august. Ma regrembilmen it
ne eat tra. Li marita de mi amíco ne volet que il eat con me, con li
ocul sur li grand exdation. Tamen yo ne volet sur-dar li plan: yo
venit sur li idé que it vell esser bon ear sol. Sur altri homes on
nequande posse sur al. E yo foreat. Li long viage tre cadet con, e yo
es tre joyosi esser ci. Céterli, omnes aclams pri mi bon Esperanto.»
pass:p[ +]
pass:p[ +]
Un liber traduction secun li sens vell dar «Yo intentet far un litt
excursion con mi amico a vor land. Noi projectet forer ye li decesim
de august. Ma regretabimmen it ne esset possibil. Li marita de mi
amico ne volet que il acompaniat me, pro li grand expense. Tamen yo ne
volet abandonar li plan. Yo havet li idé que it vell esser max bon ear
sol. A altri homes on nequande posse fider se. E yo departet. Li long
viage esset tre agrabil, e yo es tre joyosi esser ci. Céterli, omnes
aclama mi bon Esperanto.»
pass:p[ +]
pass:p[ +]
Red.]
____

Ti pezze es sublim, etsi su bellitás revela se in lor tot splendore
solmen a conossores del lingue hollandés.

Pro quo yo cita it? Simplicmen pro que it ilustra in maniere eloquent un
del divers aspectes del problema pri li grand «facilitá» de un L.I. On
save que li assertion pri li grand facilitá del mundlingue es li
cardinal argument del propagatores de Esperanto. Ma li abiss inter teorie e
practica es tant profund que li rasonabil Esperantistes comensa vider li
dangere (ples vider in COSMOGLOTTA B 16) e exfortia frenar li ardore del
propagatores.



* Ples vider li annotation, p. 37. nr. 2. de ti-ci numeró.




Li exemple supra citat confirma plenmen li modern teories pri li lingual
instruction, secun queles ne li paroles, ma li frases es li ver unités
linguistic. On mey remarcar que li textu del esperantist hollandés
es grammaticalmen ínreprochabil. E tamen li sense es comprensibil solmen
per divination; partmen it resta completmen obscur. Or qualmen on posse
far comprender a un hollandés (e to vale mutatis mutandis naturalmen por
omni lingues) que expressiones quam «doorgaan, met het oog op.... op
aan kunnen, meevallen» etc. es idiotismes de queles li sense resta
obscur, si ili es litteralmen traductet? Li caracterisation de un
expression quam idiotisme resulta ya factmen solmen de un comparativ
confrontation del divers lingues. On ne mem posse criticar in Esperanto li
traduction de paroles quam NI. «uitstapje, zich voornemen, uitgave,
opgeven» per «elpaŝeto, antaŭpreni, eldono, surdoni», nam Zamenhof
ha ci dat li mal exemple per formationes quam «eldoni, elrigardi etc.»

Quo vale un grammatica reductet a 16 regules, si it es evident que 9/10
del materiale a aprender in omni lingues have necos a far con it? E quo
resta tande del tant laudat facilitá de Esperanto relativmen al altri
sistemas? Necos quam un amari ilusion. Ti facilitá mem retorna se
contra li propri lingue, talmen que it ne es exagerat dir que Occidental
oferta pro su clar e transparent structura lingual plu mult avantages
quam Esperanto e ne vell devenir plu desfacil quam Esperanto, mem si ti
sistema vell reducter su grammatica a solmen 8
regules.

Li grand desfacilitás in li aprension de un L.I. (índiferent ca to es
Esperanto, Ido o Occidental) veni sempre del lingue matrin, precipue
quande li aprensor ne conosse altri lingues. To da nos un preciosi
indication por li elaboration de nor lexicos e manuales. Un lexico quel
da solmen traductiones de isolat paroles vale necos; it es mem plu mal
quam null lexico, nam it provoca li erras vice impedir les. Noi deve
cuidar que li traductiones mey sempre esser acompaniat de exemples
queles ilustra li corect usation del paroles traductet in li contextu.
Naturalmen tal lexicos, queles existe ja por national lingues va sempre
esser plu custosi quam litt squelettic vocabulariums. Ma esque factmen
un cronometre quel custa Fr. 50.— es plu expensiv quam un horloge
custant solmen Fr. 3.50 ma quel in revancha varia circa 30
minutes chascun die?




Por que un lingue international mey posser successar, it ne sufice que
it possede un grammatica reductet a su max simplic expression. Yo leet
recentmen li annual raport del «British Esperanto Association». To es
un del max fort federationes esperantistic. Su annual budgete es
superiori a 1500 pounds. Li propaganda es modellicmen organisat. Li
«Education and Propaganda secretary» Sr. M. C Butler dat «demonstration
lessons» córam plu quam 11.000 scoleros e instructores. On fat
contacter Esperanto con plu quam 1000 altri persones in 40 special
conferenties e durant li annus 1935-37 li total númer de scoleros hant
recivet information pri Esperanto ha esset plu quam 50.000, durant
que samtémporanmen on vendit ca. 20.000 manuales. It existe adplu un
curs per corespondentie quel mobilisa li plen labor de un special
functionario assistet de pluri instructores. E quo es li resultate?
Durant un annu, solmen 29 studiantes obtenet li diploma, li annual
budgete resultat in un deficite de ca. L. 230.— e li membrité del
B.E.A. ha regresset per ca. 450 persones in comparation con li annu
1935. E to evenit, quam di li raport: «malgré li vast public interesse
quel manifestat se por Esperanto durant li ultim annu in max diferent
formes!» On espera que li ho-annual Universal Esperanto-congress va
atraer suficent interesse por compensar ti perde por li inregistration
de nov membres e on cita li númere 500 quam minimum atingend. Ma «tiun
opinion kelkaj konsilantoj nomis «optimisma» kaj eĉ «absurda»»!



Quande on considera ti factes objectivmen on ne posse defender se del
impression que ci «alquicos ne es in órdine». Noi garda nos
transformar ti constatation in un ocasion por facil mocada o
triumf-criada. Ma li simptomas revelat es suficentmen seriosi por que it
mey nos esser permisset questionar ca realmen li Esperantistes ne va
finalmen esser fortiat serchar li cause de lor missuccess in li just
direction?




## Discussion



ESQUE COUTURAT O DE BEAUFRONT?

de Erik Stenberg

Quande Cosmoglotta ante un annu publicat li pruva que li ver autor de
Ido esset Couturat e ne De Beaufront, li munde interlinguistic reactet
tre diversmen:

Li Esperantistes generalmen acceptet ti revelation quam exact e lor
grand historian Aymonmer assertet que noi confirmat to quo il hat long
presentit. Li presidente del Comité linguistic de IALA, sr prof.
Debrunner, in un recent discurs in Bern pri li historie del L.I. anc
signalat nor rectification pri li orígine de Ido.

In li camp del Idistes, quel logicmen es li max interessat pri li
orígine de lor lingue, li atitude esset curiosi: Un del revúes,
«Progreso» (nro 118) declarat que li revelation de Cosmoglotta ne es
nov, e que hay null dúbit pri que Couturat ha decisivmen influet De
Beaufront. Ma li altri Ido-revúe, «Center-Bladet», ne mem mentionat ti
rectification per un sol parol! In su ultim numeró (may 1938) it
mem publica un lettre de prof. Weber in Lwow aludente li «fundament
recivet de De Beaufront» sin rectificar ti
assertion.

Noi prende li liberti questionar respectosimen nor idistic amícos: Si,
secun ili, nor revelationes es superflú, a qui ili do atribue finalmen
li «autoreso» de lor lingue? Noi es curiosi saver it. Esque ili va
mantener li fals tradition secun quel lor lingue es debit a De
Beaufront, o esque ili va aconosser que li pruvas dat in Cosmoglotta es
exact?



Si «Progreso» considera li duesim solution quam sol evident, it vell
dever in prim converter su colego de «Center-Bladet», nam li veritá es
un e ne duplic.

Interim noi posse solmen repetir al Idistes que De Beaufront ha inventet
necos. Omnicos in Ido esset fat de Couturat, de A til Z.

Li abnegation de Couturat ha esset admirabil e vermen meritori. Tamen a
un seriosi historiano it plu ne es permisset ignorar li veritá e cluder
li ocules avan li evidentie.


## Esperanto quam lingue international auxiliari

[preface]
--
Sovente on demanda de nos un complet sinoptica pri nor objetiones contra
Esperanto, li motives queles justifica nor propaganda por Occidental
malgré li existentie e pretendet difusion de Esperanto. Por ti scope noi
ha editet nor document 125 basat sur un studie de Edgar de Wahl
(«Arguments against Esperanto»). Li textu elargat per mult exemples e
quelc ulteriori argumentes existe ja editet o in manuscrite in lingues
german, anglés e francés. Noi publica in sequent un version Occidental,
recomandante a nor capabil propagatores traducter li textu in lor
ulteriori lingues matrin. Por evitar miscomprenses noi accentua que li
present document 125 ocupa se exclusivmen pri Esperanto sin exposir li
avantages de Occidental. In li traductiones national, li paroles in
Occidental es caracterisat quam «paroles international» e providet per
traduction in lingue national u necessi.

_Red._
--

Si li futur lingue international auxiliari deve esser adequat al
postulates de omni dominias del civilisation del present epoca, su
structura va dever esser conform e nullmen inferiori a ti de un altmen
developat Europan cultur-lingue.

Pro to it deve, unesimmen, contener li tresor del international
nomenclatura acumulat in scientie, arte, tecnica, economie, industrie,
comercie, politica etc.

Duesimmen it deve esser facil a aprender, precis in expression,
grammatica e pronunciation; su alfabete e grafisme deve, secun
possibilitá, esser ja familiari a tis queles deve usar it.

Li structura de un international auxiliari lingue va pro to esser max
rational, practic e economic ye témpor e efortie, (rapidmen aprensibil),
secun li proportion del utilisat elementes prendet ex existent paroles
ja international, i.e. radicas, afixes etc. max international possibil,
e bon-conosset metodes de parol-formation, e secun que it seque
familiari formes de expression; to combinat con li max alt atingibil
gradu de simplicitá, claritá e regularitá.


### In quel gradu Esperanto satisfá ti conditiones?

Esperanto es li max old del supervivent lingues artificial ancor
propagat; li camp de battallie del sistemas de L.I. es covrit per plu quam
600 mort sistemas minu fortunat. Li grammatica de Esperanto es regulari,
ma it contene un quantité de defectes e desfacilitás trovabil m mem in
pluri lingues natural.




### Ortografie

Li paroles international es in majorité de orígine latin. Esperanto da
les un ortografie ne international-europan ma
polonés-tchecoslovac footnote:[Ti e altri remarcas nullmen torna se
contra li lingues polonés, tchec, slovac, queles have ortografies sin
dúbit excellentmen adaptat al reproduction del specific slav sones e
paroles.], quel defigura les.



Esperanto contene special lítteres tegmentat (consonantes con accentu
circumflex) ínexistent in altri lingues, e consequentmen trovat solmen
in un númer limitat de printerías footnote:[P. ex. li grand printería
quel printa Cosmoglotta, ne possede les.],
citat del Esperantist Stojan in su
«Bibliografio». Inplu, mult scri-machines ne have un circumflex
separat; in mult poligrafat Esperanto-scrites on trova li circumflex scrit
per manu in li stencil. Ti special lítteres es ĉ (quam tch in «tchec»),
ĝ (quam j in «horloj»), ĥ (quam ch german, scott e tchec, j
hispan), ĵ (quam g in «págin»), ŝ (quam ch in machine) e ŭ con un
demi-circul quel es pronunciat exactmen egal al u sin demi-circul. Li
admisset auxiliari ortografie, quel substitue un h al circumflex, es
sovente presc grotesc: p. ex. ghirafo (giraffe), chesi (cessar), hhaoso
(cáos), hhemio (chimie), ghenerala (general), Hhinujo (China),
etc.

Li lítter c in Esperanto es sempre pronunciat ts, mem ante consonantes e
a, o, u; p. ex. colo (tsolo) = inch., placo (platso) = plazza, caro
(tsaro) = tsar, pactribuno (patstribuno) = tribuno de pace, danckanto
(dantskanto) = canzon de dansa.

Li accentuation in Esperanto -- sempre quam in polonés sur li preultim
síllabe -- producte sovente un strangi pronunciation contrari al usus
international e conosset necú in li munde; it deforma egalmen paroles
de orígine latinic e germanic: vetero (G Wetter, A weather) = tempe.
somero (A Summer, G. Sommer) = estive, junio = junio, iluzio = ilusion,
notario = notario, radio = radio, familio = familie, sekretario =
secretario, vilao = villa, firmao = firma.

Li extirpation de omni duplic consonantes producte sovente un strangi
aspect del paroles; p. ex. maso (masse), kaso (casse), kuro (currida,
ne cura), turo (turre), talmen que turisto in Esperanto ne significa turist,
ma guardian de turre.


### Grammatica

In li majorité del lingues modern, e specialmen in anglés (quel in li
instruction scolari es considerat quam max simplic lingue), li
grammatica tende vers analitisme. In contrast, ti de Esperanto es
aglutinativ.

Esperanto conserva li obligatori acusative, finient per -n in omni
substantives, adjectives e pronómmes.

Li adjectives deve sempre acordar se al substantives in númer e casu, p.
ex.:



«tiu malgranda domo» = ti litt dom.

«mi vidas ciujn tiujn malgrandajn domojn» = yo vide omni ti litt
domes.

Li signe del plurale in Esperanto es ne -s international, ma -j; it sempre
precede li -n del acusative. To es complicationes ínexistent in Anglés,
Francés, Italian, Hispan, Portugalés, e li lingues Scandinav. Si on lee
in Esperanto-gazettes recensiones pri libres, on posse trovar li
ínnumerabil plendes pri erras de acusative, ne solmen -n omisset in
acusative, ma mem pri -n scrit u it ne deve star.


### Obligatori finales

Un ulteriori ínutil ballast in Esperanto es li obligatori desinenties
classificativ por li divers species de paroles, p. ex. -o por
substantives, -a por adjectives, -e por un parte del adverbies (altres
usa -aú). Ti finales da aspect abstrus a altrimen bon-conosset paroles,
p. ex. Eúropo (Europa), Azio (Asia), Anglujo (Anglia), konstrua
(constructiv), natura (natural), nacia (national), bela virino (bell
fémina).

In necun lingue del munde on trova alquicos analog; e it es desfacil
vider quel argument existe por li pretension que tal obligatori
distintion per additional desinenties facilisa li studie o li usa del
lingue. In altri láter, on save que it es tre desfacil docer a infantes
german e dan distinter inter li diferent partes del frases, quo es
necessi pro li regul que omni substantives in German e Dan comensa per
majuscules. E on posse dir securmen que mult anglés-parlantes rarmen es
consciosi pri ca ili usa paroles quam _cut_ e _dress_ quam
verbes o substantives, e paroles quam faint, light e round quam verbes,
substantives o adjectives.

(Continuation in li numeró
sequent.)




## Ex altri campes




-- Ex li «Tutan korbon plenen de agrablajn surprizojn» quel nos
presenta li nr. 971 (17.4. 38) de HEROLDO DE ESPERANTO yo desira
reservar un mention special al fact que Esperanto ha conquestat li
quinesim loc in un concurs arangeat del Yugoslav jurnale POLITIKA.
Durant un annu, ti jurnal hat publicat scrit curses de Francés, Anglés
e German e pos lor finition direction apertet un inquisition che li
letores por selecter tri altri lingues. E Esperanto ocupat con 1200
votes li quinesim loc pos Italian (7035), Russ (6461), Tchec (4263) e
Hispan (2918). Yo deve adjunter que li cifre 1200 es solmen suposit, nam
ex li statistica del jurnale resulta solmen que li númere es plu quam
1000.

Ti resultate sembla bon, ma it vell har posset esser melior. Nam ti
ciffre de 1200 coresponde presc exactmen al númere del organisat
Esperantistes Yugoslav. Or extra ili hay ancor (secun statistica aparit
in nr. 59 de SUDA STELO) ca. 1500 Esperantistes ínorganisat. E tis
evidentmen e regretabilmen sembla ne har fat lor deventie.



-- In un ex su interessant rubricas «La kontraŭuloj asertas...» (li
adversarios asserte...) li redactor de ESPERANTO INTERNACIA (May 1938)
combatte li idé que pro li inertie del munde, solmen un «miracul» vell
posser far victoriar li L.I. Nam tal miracules vell, secun il, facilmen
posser evenir.

Un mecen amencan o europan vell por ex. posser decider investir
«suficent» capitales in li propaganda de Esperanto, con li scope far un
speculation mirobolant. O li Postal Union Universal vell posser ofertar
un tarif preferential por printates e apertet comunicationes
esperantistic. O tri o quar micri states vell posser decider introducter
Esperanto in lor reciproc relationes.

Pri li unesim punctu on ja ha fat experienties concludent. Tamen it vell
forsan ne esser ínpossibil, trovar suficent capitales por far victoriar
Esperanto. To es mem cert, si anc altri planetes extra li terra partiprende
in li speculation. Ma esque it ne vell esser plu rational, consacrar li
moné al difusion de Occidental? Noi vell certmen atinger un resultate
ancor plu mirobolant con solmen 1% del capitales necessi por Esperanto.

In omni casu, li idé pri li miracules es bon. Nam tam long quam on posse
rasonabilmen esperar in un miracul, on ne besona considerar li afere
quam perdit. Anc yo ha ja pluri vezes comprat billetes de loteríe e yo
do ne blama li Esperantistes. Ma on posse questionar se, pro quo li
redactor ne ha pensat a un altri miracul, ad saver que Esperanto mey
conquestar li munde automaticmen per su intrinsic qualitás, queles es ya
sempre tam fortmen trumpetat! Ma to vell evidentmen ja esser un «ver»
miracul, quel li redactor de E.I. self ne audacia rangear inter tis
queles «posse facilmen evenir».

-- Li directores del grand bazar SELFRIDGE in London fat arangear un
curs de Esperanto por su personale (Esperanto: dungitaro) in prevision del
venient congress esperantistic in London. Ti curs vell har devet haver
loc durant li laborhores. Li resultat del apell esset consternant por li
direction, nam presc 300 employates declarat se pret, sequer li
leciones. Evidentmen on ne expectat -- secun HEROLDO DE ESPERANTO -- tam
grand interesse por Esperanto e finalmen li direction selectet 30 candidates
ex li interessates, nam por plu mult, it ne posset disposir li necessi
témpor durant li laborhores. Por li altris on do arangeat un special
curs exter li laborhores quel es nu sequet de 80 interessates. Granda
sukceso! Regretabilmen li interesse por un Esperanto-curs curs extra li
laborhores hat evanescet che li 190 altris.    Scorpion.



Svissia have max mult jurnales

Proportional al númer de habitantes, max mult jurnales e revúes es
editet in Svissia. Por chascun 3000 habitantes hay un jurnale, in
Germania un jurnale solmen por 18.700 habitantes, in U.S.A. un por
61.000, in Grand-Britannia un por 177.000. Hay in Svissia 520 politic
jurnales, 1080 special revúes, general revúes e revúes por families, 112
calendaries, 120 jurnales junt have un edition total de 1 1/2 million de
exemplares.




## Noi e I.A.L.A.


### A nor concurrentes

Li brochura «Some Criteria for an International Auxiliary Language and
Commentary» publicat del association IALA, ja plurivez mentionat in
Cosmoglotta, contenet cert ínclaritás in li criteries e cert erras e
esperantofil unilateralitás in li comentarie, queles causat
miscomprenses in li neutral publica, e instigat quelc adherentes de
schematisant sistemas de L.I. a un prematur exultation pri ínaptitá de
Occidental.

Por parar ti efectes (e apart intentiones de adversari sistemas) ne
volet de IALA, IALA ha fat nos loyalmen li sequent declaration, quel noi
reproductes con su consentiment in version Occidental. Noi remarca, que
IALA, per invitar duvez representantes de Occidental a intim
conferenties, e per declarar nos su bon volentie studiar nor detalilat,
motivat replicas, ha pruvat que it vole vermen conosser nor vis-punctus
e principes.


### Li declaration de IALA

Ex divers enunciationes de interlinguistes de diferent scoles in
publicationes e lettres noi vide que ha nascet miscomprenses concernent
nor brochura «Some Criteria for an International Language and
Commentary» (1937).

Ti brochura ha esset dismisset a un grand númer de linguistic e
interlinguistic colaboratores e consiliatores por que ili mey enunciar
se pri it. Li «Committee for Agreement» intente deliberar li recivet
enunciationes in marte 1938.

Li Committee for Agreement e IALA in general havet nullmen li intention,
excluder per li «Criteria» alqual scole del movement por li Lingue
International de ulteriori consideration; omni tal interpretationes del
«Criteria» noi declara esser fals. Specialmen li comentarie del
criteries ne es declarationes definitiv del C.f.A., ma solmen exemples
por explicar li criteries; propositiones por completar o changear les
va esser acceptet voluntarimen.





Ti declaration esset nos comunicat per Prof. A. Debrunner, presidente
del «Committee for Agreement» de IALA, ancor ante li conferentie in
marte; pro tecnic impedimentes noi posse publicar it solmen nu.

Pro motives de loyalitá e de tact noi ha evitat publicmen polemisar
contra li scrite «Some Criteria...», tam long quam noi crede posser
constatar veritabil volentie a intercomprension che li altri láter, e
have direct deliberationes de organisation a organisation in seriosi
intention arivar a reciproc comprension. Si un tal intercomprension ne
es obtenibil, sempre ancor va restar nos li possibilitá, criticar e
scienticmen refutar ci córam nor letores opiniones o metodes queles
sembla nos defectiv.    I.F.




## Li revelationes del scritura

Li importantie del grafologie hodie plu ne es contestat. Directores,
firmas, burós de professional orientation recurre plu e plu a su
servicie por divinar li caracteres e li capabilitás del yun persones
solicitant un oficie. Ja desde long on havet li idé penetrar in li mente
del celebri persones analisante lor scritura; e mult historianes e
jurnalistes cuida completar biografies per grafologic analises. It esset
natural utilisar li servicies de ti nov scientie anc in li dominia
interlinguistic e ante 6 annus (in 1932) li subsignate fat analisar li
scrituras de pluri celebri interlinguistes. Li resultate de ti
consultation esset publicat in li document 101 editet del Institute
Occidental in Chapelle, ma sin li indication del nómines del analisates.
Mult persones questionat nos pri li nómines o fat supositiones fals.
Hodie, pos li publication de nor «Ver historie del lingue international»
(Cosmoglotta A 116) noi opine que li publication del «claves» del
consultation grafologic va altmen interessar nor letores.

Vi li clave:

- Interlinguist nro 1 == W. Ostwald, li scientist german.
- Interlinguist nro 2 == L. de Beaufront.
- Interlinguist nro 3 == Otto Jespersen.
- Interlinguist nro 4 == Edgar de Wahl.
- Interlinguist nro 5 == W. Stead, li publicist anglés mort sur li
  «Titanic».

Pro que omni quin ha ludet un grand rol in li afere del Delegation in
1907, on nu va comprender mult coses in li historie del lingue
international. Un cose mult frappat nos:
quande noi submisset li lettres de L. de Beaufront e E. de
Wahl al famosi grafologa Anne Osmont, ella
strax declarat: li duesim es tot diferent del unesim, mult plu
«capabil»; to es un chef, un ductor, ma ne li unesim. It es a notar,
que sra Osmont totalmen ne conosse li movement interlinguistic e
su historie.

In ultra, it es facil verificar li diagnose de sra Osmont, consultante
un altri seriosi grafolog. It vell anc esser interessant far examinar li
scrituras de altri conosset interlinguistes quam Couturat, Zamenhof,
Schleyer, B. de Courtenay, Sébert, de Saussure etc.    R.B.




## Litt util consilies

Hiccada. Tre desagreabil e anc risibil. Mult remedies es recomandat. P.
ex.. detornar li atention del hiccanto; o terrer le in alqual maniere;
trincar aqua. Ma ti medies sovent es in van. Plu efectiv es: prender
quelc sucre in un coclare de café, versar sur it quelc guttes de vinagre
e inglotir li sucre. On posse anc glotir simplicmen sin haver alquicos
in li bocca, do glotir solmen li saliva. Yo self ha experit quam maxim
efectiv medie lu sequent: on sede absolutmen tranquill in un fotel e
respira tre profundmen (in e ex) e lentmen, plurvez; finalmen, quande
li respirada ha devenit lentissim, e pos un profund ex-respiration, on
stoppa respirar (quo tande es possibil ye un cert témpore); tande on va
sentir qualmen li stimul a hiccar desapari tra-infra li esofag til li
stomac, u it dissolue se completmen.

Crampe del sure (spasma). Contra ti desagreabil, mem dolorosi male es
recomandat ti simplic remedie suggestiv: on efortia levar li
ped-fingres ad-supra; ne per li manu, ma per li simplic volentie levar
li ped-fingres ad-supra. To sufice por
dissoluer li spasma del sure.

-- It es un desfacil arte rasar se sin vulnerar su pelle; mem quande
on usa un modern rasette. Por stoppar li sanguada, mult seniores usa
acri medies. To ne es recomandabil. It es plu agreabil e plu bon por li
pelle, prender simplicmen calent aqua. Per
frigid aqua on ne posse stoppar li sanguada, ma per calid aqua. On
merse un lavette in calid aqua e mette it sur
li vulnerat parte del facie.

-- Vu forjetta vor rasa-lamettes, quande ili ha devenit obtus? Vu posse
usar les ancor quelcvezes per acutar les per li manu. Yes, per li manu!
To ne es dangerosi, si vu ne es tro ínhabil. Prende li lamette per li
pollice e index del dextri manu, talmen que vu have li un rasa-linea
platmen inter ti du fingres, e fa it glissar along li bord del levul
manu, de supra a infra, de infra a supra, e talmen iterat circa 30 o 40
vezes. It comprende se: ne in li direction del cisent linea, ma
verticalmen contra it, e vu deve prender li lamette fixmen inter pollice
e index. Vu ya posse provar li cose tre caut in comensa.

-- Un aspect tam compatibil quam risibil: un mann quel ha perdit su
buton de collare; serchant it in van sub tables, stules, lettes, il
commensa transpirar, li sangue ascende in su cap.,e finalmen il es
obsedet per un ínsensat furie...

Il mey prender un lanterne de tasca e iluminar li suol; talmen il va
trovar facilmen ti litt object quel cela se con li malicie de un
diábol...

Céterimen il mey munir se per un stock de butones: alor il nequande va
venir in un
tal embarass.

-- It es agreabil sternutar, si on have un nas-linette; it mey esser
agreabil, sternutar du-vez, tri-vez... Ma quelcvez it eveni que li
sternutada ne cessa, e tande li cose deveni desagreabil. Vi un medie
cessar: on frotta, per li puntas del fingres, li radica del nase, li
region inter li broves; per to li stimul de sternutation es removet.

Tu ne deve adulterar!

Ex New York on raporta un emoent tragedie: Li malad marita del avocat
Henri Gray hat petit su bellissim yun sestra Bessie venir cuidar la.
Inter belfratre e belsestra bentost nascet un passionat amore. Por
possibilisar un secret rendevú, li yun flicca comprat un fort dormitive
e dat it in vésper a su sestra in vice del usual medicament. Li sequent
matin, quande ella intrat li chambre de su sestra, ella trovat la mort.
Sin desfacilitá Bessie divinat quo hat evenit, e ante que on posset
impedir la, ella jettat se tra li fenestre e cadet mort. Li avocate
confesset li horribil veritá al medico. Ma li medico rapidmen constatat
que li dormitive esset completmen ínnocent e que li vive de sra Gray hat
finit per un apoplexie previdet desde long pro su maladie... Un hor plu
tard on aportat li avocate dement in li hospital de follos.




## Filatelie


### Li bell series comemorativ

Ili es ínnumerabil hodie. Li unesim serie comemorativ esset emisset del
States Unit de America in 1893, por comemorar li 4-esim centenarie del
decovrition de America per Columbo. It consiste ex 16 marcas
rectangulari (plu larg quam alt), considerat durant long témpor quam li
mastric ovre del filatelie. Li images representa li divers evenimentes
del decovrition: Columbo vide li terra; il debarca in Guanahani; il
es in li monastere de la Rabida; il es incatenat; il es acceptet in
Barcelona; raconta pri su viages; il presenta un gruppe de Indianos al
reyessa Isabella; un marca monstra su flotte, un altri li nave amirale
«Santa Maria»; li max alt valores, 4 e 5 dollares, es consacrat al
reyessa e a Columbo self. Ti tipic serie esset emisset sin alcun
intention speculativ, it esset exclusivmen un homage al passate, al mann
corageosi e energic. Li sam idé inspirat li marca unic de 25 cts.
violett de Venezuela, emisset anc in 1893: Columbo debarca ye li
continent sud-american e planta un cruz lignin monumental sur li rive.
Tre rapidmen li speculation acaparat un Invention quel originarimen hat
esset líber de interesse pecuniari: li marcas
de 1893, editet in comensa in un rasonabil númer de exemplares, esset
tam demandat que posteriorimen on grandmen augmentat li ciffre de
edition. In ti specie de marcas on videt un fonte de revenúes
suplementari, sive por li administration postal self, sive por diferent
comités besonant medies pecuniari. Desde tande on creat series special
sin límite e, on presc posse dir: sin honta. Chascun anniversarie de
alquant importantie devenit pretext por emission de nov series, sovente
extra proportion al eveniment a comemorar; ho-témpor on emisse series
special por celebrar li 350esim anniversarie del nascentie de un heróe
national o li 175esim anniversarie del morte de un famosi scientist;
por signalar li importantie quel desde 50 annus ha atinget un via de
trafic, o li inauguration de un congress eucaristic o altri. Specialmen
Italia ha editet tant series comemorativ, que li marcas comemorativ es
plu numerosi quam li marcas emisset per li posta ordinari desde li
fundation del Unitá Italian; pro to on estima les poc, malgré lor
íncontestabil bellitá. Un ínquietant maladie de
nor
témpor es li emission de blocs comemorativ, vendit mult plu custosi quam
li valore nominal del marcas composient les; to es un abuse contra quel
on ne posse protestar sat fortmen: lass nos mentionar ci li bloc
nominat «Naba» in Svissia, li bloc del «Pexip» in Francia, emisset
ye ocasion de divers Expositiones; li ínnumerabil blocs del States Unit
ye li 150-ésim anniversarie del creation del divers states formant ti
lande, tis de Hispania in guerre contenent li portretes de politicos
actual. On senti in to tam clarmen li beson procurar se moné per
omnicunc medie, que, li interesse filatelic quasi desapari; tal series
absolutmen ne es recomandabil. Tamen multes merite nor atention; noi va
signalar les a nor letores in nor proxim numeró.
C.V.




## Litteratura

:pednote99904: «Erlkönig», verbalmen \
traductet «rey del alnes», es un fantoma habitant li locos humid e \
nebulosi proxim riveres, in li populari mitologie german e scandinav. \
In veritá li parol Erlkönig veni del sam orígine quam li conosset \
parol italian arlekin, e, es quam ti ci, un ínreconossibil \
personification del diábol. Li classic poema de Goethe representa li \
dialog inter li patre e li infante, e li paroles del fantoma, audit \
solmen del infante. I.F.


### Li rey del alnes footnote:[{pednote99904}]

_J.-W von Goethe_



[verse]
____
Qui cavalca in nocte tra vent siflant?
It es li patre con su infant.
In su brass il presse li litt garson,
Le tene calidmen, securmen e bon.
«Mi filio, quo fa te celar tu visage?»

-- «Li rey del alnes con bell equipage.
Ne vide tu le? Con coron e mantó!»
«Yo vide un nebul, mi car infanto.»

-- «Ples, bell infant, venir con me!
Bell ludes va yo luder con te;
Li rive splende con mani flores;
Mi matre se vesti in mult colores.»

-- «Mi patre, mi patre, ne audi tu pian
Li bell promesses del rey arcan?»

-- «Ples restar quiet, mi car infant.
Sicc folies brui in vent susurrant!»

-- «Ne vole venir tu, infanto car?
Mi filias amabil te va amusar.
Mi filias dansa li ronde noctal.
E va te lullar per canzones elfal!»

-- «Mi patre, mi patre, ne vide tu ta
Li filias del rey in li obscuritá?»

-- «Mi filio, mi filio, yo vide precis;
Old sálices sta con foliage gris!»

-- «Yo ama te! Me charma tu bell tenentie!
E si tu ne vole, yo usa violentie!»

-- «Mi patre, mi patre, il ha me tuchat!
Li rey del alnes dolor me ha fat!»

Li patre, horre, cavalca rapid.
Tenente l' infanto gement e livid.
Atinge in fine con pena su cort.
In su brasses, li infant esset mort.
____

_(Trad. de Gilbert Pidoux e Ilmari Federn.)_




## Li voce del continentes

_Ex un articul de Arvid Balk, corespondente in Ost Asia pri su viage de
Japan trans li Pacific, per Panamá in li Atlantic Ocean e til
London._

Quo noi homes de hodie possede in li radio, to on remarca mult plu sur
mar quam sur terra. Si on viagea semanes e semanes tra li ínfinit
distanties, sin vider li minimal pezze de terra, sin incontrar un sol
altri nave, tande on senti, quo es isolation del munde.

Ta nu sta ti polit magic bux. On torna un poc li buton. E ja on audi li
continentes. On audi les parlar e cantar. Li continentes have su propri
voces. It es admirabil escutar les.

Li voce de Asia sequet nos mult dies e noctes, pos quam li rives de
Japan ja long hat desaparit. Li voce de Asia clamat: guerre, guerre! Li
potent japanés radio-emissores de Tokio, Osaka e Nagasaki emisse
politica, tónner de cannones e ferrin marcha de victoriosi armés. Li
chinés emissores, subtenet del anglés antennes in Hongkong e Singapur,
misset in li aer tot cascades de plendes e maleditiones. E nu venit anc
li russes. Vladivostok e Khabarovsk, u li rubi marchale Blücher have su
quartere general, tonnerat furiosmen contra li japaneses.

Ma grand amusament fat nos li russ radio per li voce de su anunciatora.
Ti esset deliciosi. It esset suficent que ella caressat nos per su voce,
e nor rud cordies fondet se. Nor «Chiefoff» (i.e. li prim oficero)
nominat ja «li rubi sirena» e al japanés «purser» (cassero) yo devet,
quam unquande Odysseus, stuffar li oreles per cire. Altrimen on ne
posset escartar le del aparate, talmen il hat inamorat se in li voce del
vírgina distant ye 4000 milies, e del lingue de quel il ne comprendet
ni un sol parol.

Adavan e adavan eat li nave al ost. Sempre plu debil devenit li voces de
Asia. Li guerre silentiat detra li undmontes del Pacific. Li tónnere del
cannones de Nanking desaparit. Anc li voce del flicca de Khabarovsk
venit solmen ancor quam un spira, talmen que li cassero posset
forprender li cire ex su oreles. Profund silentie circumdat nos. Noi
esset ínatingibil por omni continentes, e plugat li gris undes
de Kamtchatka e Alaska. Un glacial vent sofflat del nordpol tra li sund
de Bering. Li capitane regardat me trottant sur li deck vestit in
pelisse e lan, e dit: «In deci dies pos hodie vu va jacer in «shorts»
e tropic camise sur li longstul e languir pri friscore». Yo esset sat
inept pariar con il ye un botelle de whisky. Il ganiat it. Yo
languit.




E subitmen li silentie cessat. Noi venit in li sfere del american
emissores. Li radio comensat crepitar. Noi esset tre interessat pri li
voce de America, pri quel noi promesset nos multcos. Ma noi esset
horribilmen deceptet. Un bruida infernal lacerat nor oreles. Tri semanes
noi esset li tormentat victimes de un rabie de jazz, foxtrott e
diversissim niggersteps. Yo absolutmen ne es ínamic de dans-musica. Anc
li acri
ritme del step-danses yo audi con plesura. Ma ne etern! America ne have
necos altri. Necos quam ti danses de matin til tard, interruptet solmen
de comercial reclames. It es horribil. America have li max íncultural
radio, quel yo ha incontrat durant un viage mundal durant tri annus. Noi
viageat de San Francisco along li costas de Mexico, Guatemala, Honduras,
Nicaragua, Costarica e Panamá. Poy inter li westindian insules til li
paralele de Florida. It esset sempre lu sam. Li tot aer esset plenat de
ti nigger-danses, queles on ne posset evitar, proque dozenes de
emissores lassat grelar les sur nos in un uragan-foy sin pauses. To
esset do li voce de America, quel noi atendet con tant expectantie.

Noi respirat denove quande noi surtit de su sfere de action. E denove
circumdat nos li grand silentie, ti vez in li centre del Atlantic.

Nu noi comensat fixar nor atention ye li voce de Europa. E it venit. It
venit in comensa tot pian in un miraculosi concert de Beethoven ex
London, sequet de un fuga de Bach ex Hamburg. Pos li american rugida de
diábol un tam divin delicie, que it esset nos un profund eveniment. Ci
parlat Europa. On audit li voce de su matre. It tuchat secret sentidas,
evocat fantomas de nor infantie, avigilat mill reminiscenties. Li ardent
desir extendet su ales. Quam feeric esset ti voce! Europa have li max
bell voce del munde, voce del musica. Li nave esset ancor lontan
exteriormen, in medie inter Africa e America, ma ja totalmen circumfluet
de europan musica. Sur chascun radio-unde cantat violines de Mozart,
jubilat canzones de Schubert, bruit oratories, sonat simfonies.
Germanic, romanic, slavic musica junte se ye un europan concert, quel
necú in li munde trova su egal. Quam ye un concurs de cantatores in
Wartburg omni grand emissores de Anglia, Francia, Germania, Holland,
Italia rivalisat in lor magnific musical presentationes. Con orgollie on
sentit se quam europano, e conceptet in li ovres del musical arte un del
max profund e comun trates essential de europan
cultura.

Por ti qui vive in Europa ti continente ne es un unité, sam quam Asia e
America. Solmen quande on viagea súper li oceanes e ex lontan distanties
escuta li voces del continentes, on es tant alontanat del mill bruidas
del omnidial vive, que on distinte lor lingue. Tande on audi clarmen:
talmen parla Asia, talmen America, talmen Europa.

Si on ha audit li altri lingues, on aprende amar li lingue de Europa, e
comprender su bellitá. Li musica de ti lingue es li porta de triumfe,
per quel on intra con veneration in ti continent, sempre ancor max rich
in cultura. Quo vell esser omni ti gigantic landes ta extermen con lor
ínnumerabil popules sin Europa? Chascun spiritual movement, del spira
til uragan, chascun fecundant pensa, quel cultiva materiale e ideic
terra virginal, sempre veni ex Europa, ti ínexhaustibil rich loc de
nascentie de spiritual vive e cultural impuls.



Malgré omni contraditiones e antagonismes lacerant Europa, támen li
impetuosi lucta de ti continente pri mund-conceptiones e religiones, pri
politica e filosofie, pri socialisme e nationalisme, pri economie e
tecnica es li sol grand protagonist del munde.

To devenit me tre clar, quande noi aproximat nos al anglés Canal. It
esset just li ultim soledí ante cristfesta, e li cloches del eclesias de
Europa, li corales e sones de organ fluet in potent undes trans li
atlantic ocean. E alor li emissores cessat, e in li solemni silentie
elevat se fro Holland, solitari e potent, li voce de un predicante. Li
parole de Deo planeat súper li mare, circumfuriat de dúbit e crede de un
homanité luctant pri veritá. Si Europa ne trova ti veritá, tande nequi
va trovar it. Europa va trovar it! Pri to on deveni convictet, si
lontan in exteriore sur li mares on audi parlar li
continentes.

(Trad. de E. W.)




## Cronica


### Catalonia

Noi recive nró 3, may 1938 de Catalonia in Lucta. Li purmen
politic contenete impedi nos recenser it. Li revúe es gratuit.
Interessates mey tornar se al redaction:
Macià, 5, Figueres. Li revúe es 8 págines in formate 22 X 26 cm. It es
bon printat e li stil es passabilmen líber de idiotismes, do
internationalmen comprensibil.


### Francia

Ex special numeró del jurnale Nouvel Age, intitulat «Li
Revolution cultural» (23. 4. 38, nró 361) redactet de Régis Messac yo
extrae to quo seque: «Inter ti divers tentatives (de L.I.) mi personal
preferentie es por un del max recentes: Occidental. It have sur
Esperanto li imens avantage har completmen eliminat li complicat e
antiquat sistema del casus e declinationes contra queles un spíritu
modern nettmen rebelle. In plu su vocabularium es minu arbitrari quam ti
de Esperanto e extraordinarimen facil a aprender. Ma Occidental self sin
dúbit ne have un caracter definitiv. It es permisset creder, que in
future on va ancor far melior». In un ped-note il da mi adresse por
ulteriori informationes. In nró 379 del 19 may sr Messac nota li furiosi
reaction de quelc Esperantistes e li vacuitá de lor comunicationes. Vi
li fine de su articul intitulat: «Brevi observationes»: «Si pos
eforties de 50 annus Esperanto ancor ne ha victet, esque to ne seque ex
defectes inherent al instrument self? It sembla me que por soluer
decisivmen ti question, hay solmen un medie: examinar li question del
vispunctu tecnic, i.e. linguistic. Yo confesse que yo hesita far it, ne
pro íncompetentie, nam mi studies e mi profession ha preparat me anc a
entamar tal questiones; ma pro que yo previde que un tal debatte vell
esser long, enoyant e tre probabilmen steril. On vell macular mult
columnes del Nouvel Age sin altri resultate quam enoyar mult letores e
sin convicter li Esperantistes, queles, comprensibilmen, ne es
necessimen linguistes. Tamen por que on ne mey acusar me fugir, e por
limitar in sam témpor li damages, yo repeti li question quel yo ha posit
-- sempre sin success -- a mult Esperantistes: Qualmen justifica vu in
Esperanto li superviventie del casus? Qualmen vu fa por vider in it
altricos quam un complication ínutil?» G.
POUJET.




-- Un old interlinguist Sr Edouard Mauney, ha morit subitmen li 21
april. Functionario del posta, il devenit Idist pos li mundal guerre e
partiprendet li labores
del gruppe idistic in Paris. Sub li pseudonym Dayras, il creat in 1928,
li revuette Tolero, experimental revúe mundolinguistic, quel devenit in
januar 1931 Interlanguages e aparit til august 1934. Sr Mauney, quel
devenit malad e pensionat esset fortiat cessar li publication de su
revuette. Per un strangi fate, ti mann, tre interessat pri mundo-lingue,
conosset null lingue, except su matrin e Ido. Probabilmen pro ti motive,
il ne adheret a Occidental, benque il havet sempre tre amical relationes
con nos. Mey ti devoet coidealist reposar in pace!
L.M.G.


### Italia

Sr de Guesnet, Presidente del Occidental-Societé de Francia, visitat
li 16 april, Dr Prof. Alberto Picchi, ex-socio del Delegation, e fervid
occidentalist, quel parlat le de su action por nor
lingue.

--  Italia Filatelica Nró 4, april 1938 consacra 8 págines a textus in e
pri Occidental. Li politic caractere del majorité del textus impedi nos
recenser les. Del vis-punctu tipografic li revúe fa un impression
excellent, clar printation sur bon paper. It
es un nov propagandistic success de nor ínfatigabil pioneros Bevilacqua
e Dr Dal Martello. Regretabilmen Dr Dal
Martello malgré nor consilies sembla ancor ne
har abandonat su ínfelici inclination alterar li pur lingue Occidental
per dubitabil ingredienties de propri invention. Li multitá de lingual
ínpuritás, e de italianismes ne internationalmen comprensibil va gravmen
impedir un favorabil acception del revúe che Occidentalistes extran
favorisant politic tendentie del revúe. Noi egalmen regreta dever
signalar, que li revúe sin nor autorisation ha usat li nómin
«Cosmoglotta», e que it reproducte divers textus de sr de Wahl e de APIS
con modificationes ne aprobat del respectiv responsabil autores. Por
evitar miscomprenses noi constata que li Institute Occidental,
responsabil administration de Cosmoglotta, e li Central Oficie del
Occidental-Union ne havet conossentie pri li contenete del revúe ante
printation, e que sr de Wahl ha protestat che li redaction e
administration contra li deformation de su textu e li confusion del
nómines Occidental e Cosmoglotta. Anc li ton del interlinguistic
discussion merite desaprobation. Insultationes ne es interlinguistic
argumentes. Noi profundmen regreta que ancor ne omni coidealistes ha
comprendet que noi Occidentalistes ne deve imitar li stil de cert
íneducat Esperantistes.

Li interventiones de sr de Wahl e del Central Oficie del
Occidental-Union, e specialmen li excellent mediation de prof. Picchi e
li comprendent atitude del chef-redactor Cav. Giuscppe Bevilacqua da
plen esperantie, que li impressionant revúe va trovar un modo de
redaction satisfant omni interessates.   F.L.


### Mexico

Li grand jurnale El Nacional in su numeró del 14. may contene in
su unesim págin un articul redactoral con titul in du grass lineas súper
6 columnes: Esperanto in decadentie, nu ascende Occidental. Li articul
de plen information pri li qualitás e scopes de nor lingue, in quelc
detallies es antiquat ma vivaci subtitules in american maniere e li
humoristic presentation del materie largmen balancia to: _Li nov
idioma es tam admirabilmen facil, que on posse leer it con un manu in li
tasca... -- Ti multiplicitá (del lingues) desfacilisa li relationes
comercial e scientic (e mem tis del amore, noi adjunte, nam «yo te amo»
es un poc diferant de «I love you». Ma, in fine...) Merstí a un
lingue auxiliari -- continua li foliette de propaganda -- li munde va
comprender unaltru. Probabilmen; tamen, atention! nam mem in li sam
lingue li homes exchangea paroles queles fa rubi pro honte! Ma, in
fine ... -- E it mem es comprendet de
persones queles ne ha aprendet it, suposit que ili have alcun education.
It es clar, que cert jurnalistes del altri partise ne va posser
comprender it..._ E in ti stil on comenta nor argumentes. Un cordial
mersí al ínconosset humorosi autor!




## Abonnament a Cosmoglotta

Fr. 4. sviss; Fr. 30.— francés; RM
2.30; Kc 26.—; 1 dollar; 4 s. anglés; Fr. 27.— belg; fl. 1.70; dan Kr.
4.10; sved Kr. 3.60; L.it. 18.—; 21 Esc.; 13 respons-cupones.




# Cosmoglotta B 17 (jun 1938)

Serie B, poligrafat -- «INFORMATIONES» -- Junio 1938 -- Nró 17 (3)


## Noi Occidentalistes...

Li atitude del Occidentalistes es fundat sur tri factores queles da nos
un consciositá de justification e un securitá de conviction superiori a
ti quel adherentes del ancian sistemas posse far valer. Ti tri factores
es: li personal evolution, li tradition del comunité, e li historie de
nor movement.

Del ductent membres del Occidental-movement quasi necun ha devenit
Occidentalist pro to que Occidental vell har esset li unesim sistema de
L.I. quel il vell har incontrat. Presc omnes ha abandonat, in favore de
Occidental, un altri sistema amat, pos longannual activitá e dur luctas
intern. Nor opiniones ne es li producte del hasard ni de indolentie
mental; ili es aquisitet e ha maturat in combatte, o preferibilmen: ili
ha conquestat nos. To da nos un fort apoy moral in nor conviction e un
jure demandar respect por nor opiniones.

Qui vell judicar un conviction e fidelitá de ti caracter in sam maniere
quam li ciec fanatisme de persones queles sin pensar ni examinar resta
che to quo ili ha incontrat quam unesim, ti vell far nos ínjusticie.

Li duesim factor es li maniere in quel ha developat se nor movement: li
tradition de nor comunité. In contrari a Esperanto e Ido, a queles
filantropes ha donat grand medies pecuniari, li Occidental-movement es
fier pri har conquestat su plazza in li munde sin capitales, exclusivmen
per li valore del lingue e per li fortie del plum. Esperanto recivet
ínnumerabil donationes, Ostwald e Couturat ha investit summas enorm in
Ido -- Edgar de Wahl ha sempre vivet e vive ancor in conditiones modest.

Ma ti confidentie in li vitalitá de nor afere e in li fortie de nor
armes mental da nos li sentiment de certitá pri li future in nor lucta
pri existentie. Moné posse esser perdit, e moné posse esser aquisitet.
Ma nor spiritual medies de existentie resta constant e ínalienabil e noi
posse sempre apoyar nos sur ili quande necessi; un nov generation de
frisc forties es educat in nor mentalitá, por dignimen remplazzar tis
queles un fine natural o li desfavore del fate raffa ex nor ranges.

Ti atitude reflecte se, triesimmen, in li historie de nor movement, in
li documentes, li revúe central:



Li movement de Esperanto, consciosi pri preponderantie numeric, ha --
desde li morte de Volapük -- plu nequande seriosimen provat defender su
lingue linguisticmen; li rudimentes de tal provas es facil a refutar per
iniciates. Li Ido-movement, quel contra Esperanto ha defendet li
principie de linguistic qualitá e superioritá, ha lamentabilmen sucumbet
contra Occidental. Su capabil capes es hodie omnes che Occidental
(adminim per conviction intern, si ne per transition extern), e por li
rest del movement li trahit principie «linguistic qualitá» ha devenit
un specie de car legende, quel li bocca continua traditionalmen
pronunciar, ma quel plu ne es prendet seriosi.

In contrari, nor movement ha continuimen, desde li comensa, defendet li
linguistic-scientic superioritá de Occidental, e, quam on save, con
success brilliant. Qui compara li series de Cosmoglotta con altri
interlinguistic gazettes, e regarda li casus quande li concurrentes ha
acceptet li combatte, ti posse constatar que omni battallie esset un
victorie por Occidental, e que mult victories esset ganiat sin que li
adversarios audaciat accepter li combatte. Edgar de Wahl, li unesim quel
tractat li problema del L.I. sin prejudiciosi premisses ni prefixat
teoric principies, ha fat un scientie ex li interlinguistica -- li
resistentie del precessores dilettantic e su yuness fortia it esser un
scientie militant. E li max entusiastic colaboratores de Edgar de Wahl
es presc sin exception victe ex-adversarios.

Ti tri factores, e li fact, tam facilmen verificabil, que li altris ne
have confidentie in lor linguistic argumentes, ma que ili hauste lor
fortie vital ex indolentie de masses, rentas donat, e ludes detra li
culisses, da nos li ínsucussibil consciositá pri lingual superioritá e
un decidet energie in li duction de nor afere.    Un Occidentalist.




## Interlinguistica

Un scientic solution es un tal, quel usa scientic metodes e reposa sur
scientic dates e explorationes e ne sta in contraste con il. Ca ti o
altri scientist aproba li resultates, en vale. ...On mey monstrar me, ú
mi conclusiones ne es scientic. ... Ma to on ne ha fat til nu. (1924)

It es un bon simptoma que li scientistes comensar interessar se pri li
tema de un L.I., specialmen li americanes. De altri látere on vide que
mem li scientie oficial ea li sam via quam li dilettantic practica...
su opiniones publicat monstra que ili sta ancor in li embrional statu
relatente li L.I. A ili li idés expresset per mag. A.Z. Ramstedt in su
profund articul «Psicologic e sociologic caractere del L.I.»
(Cosmoglotta 1927) es ancor absolut ínconosset. Por advenir a ti
maturitá li practic dilettantic movement ha besonat 50 annus. Noi mey
esperar que li scientic movement va advenir al aconossion de ti
fundamental principies in li venient 5 annus. Forsan tande va esser
possibil un rasonabil colaboration. (1928)

(Ti e omni enunciationes de E. de Wahl va aparir in «Spíritu de Occidental»)




## Walter R.K. Rädler: Noi promesse cessar omni activitá por Occidental, si...

Li esperantistic assertiones pri simplicitá e facilitá sta in
contradition a quelc constatationes in lor porta-voce «Heroldo», secun
quel li «international vocabularium ja have ca. 20000 vocabules». Ma
pro que li special qualitás de Esperanto ya es su al minimum restrictet
parol-tresor, it ya ne adopte ti international vocabulares; Esperanto es un
«international» lingue sin international paroles! In ultra yo trova
tractat li Occidental-afere in li librette de Teo Jung «De Muheddin ĝis
Mundi-latin»:

____
Un conscientmen tralaborat, ancor in present propagat project es
Occidental, ovre del anteyan Volapükist e plu tard Esperantist prof.
Edgar von Wahl in Tallinn, Estonia. It basa se precipue sur li romanic
lingues, e leente, it, on vell posser imaginar, que on have avan se un
natural lingue neo-roman. On deve mirar, per qual sagacitá su autor
successat, benque conservante a it un maximum de naturalitá de
west-europan lingue, reducter su regules al minimum possibil che tal
lingue. Comprensibilmen un tal lingue ne posse atinger li simplicitá de
Esperanto. (Tamen on posse leer in li de sr Jung redactet «Heroldo»,
que «exagerat simplicitá ne es auxilie ma un grav desavantage!» Li
scritor.) E in general, pro to que Esperanto ja existe ye vast scala in
practica, mem li max capabil contra-projectes va dever restar sol
teorie, si lor autores va provar introducter les sin li Esperantistes, o
mem contra li Esperantistes. Li Esperantistes ya representa ti parte del
homanité, quel in bloc -- presentmen -- seriosimen interessa se pri un
lingue international. Ili aprendet li lingue, usa it, ili paya
cotisationes por clubes e associationes, il sacrifica témpor, plesuras
(con trangi sentiment noi deve audir mem de un Esperantist-ductor, que
li ocupation pri Esperanto self ne fa plesura! Li scritor.), moné, pro que
ili -- e in li present moment exclusivmen ili -- es plen conscient pri li
grandiositá del mundlingual idé.
____

Nu, esque ti parte del homanité, seriosimen interessat e conscient pri
li L.I.-idé, ne vell dever studiar li complet problema vice fanaticmen
pretender li equivalentie de «Esperanto es li idé» e invers? E esque
ili ne vell posser esser capabil a sam activitá por Occidental? Ma noi
save que un grand parte de ti serioses, nominat Esperantistes, es
conossores del sol nómin de Esperanto.

Comprendente li timore esperantistic pro li activitá del
Occidental-movement «benque (secun li mentionat brochurette) su
propaganda por li general successe del mundlingual idé es totmen sin
utilitá, mem nocent», noi vole ofertar les hodie un satisfant
compromiss: Unquande Rollet de l'Isle, presidente del francés
Esperanto-association, desaprobat in «Heroldo» li propaganda per Esperanto-textus
pro que to es íncomprensibil al publica. Occidental es notorimen
comprensibil ínmediatmen ye prim vise. Do, Esperantistes, noi permisse
vos, usar Occidental un vor to tpropaganda, e, in ti casu, obliga nos
cessar nor propagandistic activitá!



Oscar: Esque Occidental noce al idé del Lingue International?

Suciosi pri li existentie de lor lingue, Esperantistes questiona to e
responde per yes. Ili opine que li multitá del sistemas noce al idé del
lingue auxiliari in li publica. Esperanto ya ja existe, e céterimen ili
ne vole aprender un nov sistema. In parte ti argumentation es rect: in
fine solmen ún lingue auxiliari deve restar, ma ne per que nov sistemas
resigna in favora de un sistema antiquat, ma per li surviventie del max
bon. De 700 projectes, solmen 6 ha ganiat importantie: Volapük es mort.
Li concurrentie sta hodie inter li lingue artificial Esperanto e li
natural lingue auxiliari Occidental. Ultra ili hay ancor Ido, un
variante de Esperanto, Novial, un variante de Occidental, e in Italia un
litt societé propaga un Latin sin flexiones.

Li unesimes queles assertet que li multitá del sistemas noce al idé
comun, esset li Volapükistes, queles desirat defender lor lingue contra
li nov-aparient Esperanto. Si Dr. Zamenhof, li inventor de Esperanto,
vell har havet li sam opinion, il vell har devet abandonar lingue e
propaganda, e noi forsan ancor hodie vell haver li jargon Volapük quam
unic lingue auxiliari. Il ne fat to, nam il posset ofertar alquicos
melior. Poc Volapükistes aprendet li nov lingue, li sentimentes del
altres il ne egardat. On mey leer su articules ex li unesim témpor!
(Doc. 149). Li success justificat le. Volapük desaparit e Esperanto
provisorimen victet.

On posset inventer centenes de artificial sistemas quam Esperanto, ma un
sol lingue ha successat regularisar li natural fundament de un lingue
auxiliari: li paroles international, comun a nor grand lingues cultural:
Occidental. Pro to Occidental have un fundament mult plu stabil quam
Esperanto. Nu on ne posse inventer un nov lingue quel vell esser in sam
témpor plu natural, comprensibil, international, regulari, simplic,
facil. Anc omni reformes proposit por Esperanto, Ido, Novial, monstra in
li direction de Occidental.

Noi do posse ofertar alquicos essentialmen plu bon quam Esperanto. Esque
noi deve renunciar pri ti servicie al homanité por que quelc mill
Esperantistes mey ne besonar aprender un nov sistema? Rasonabil
Esperantistes ha traet li consequentie ex li desire pri unitá del lingue
auxiliari e li superioritá de Occidental: ili ha pos curt lucta intern
devenit entusiasmat Occidentalistes. Pro to noi posse considerar con
jure Occidental quam lingue auxiliari definitiv; e si li multitá del
sistemas noce al idé, tande li antiquat artificial sistemas deve
desaparir. Noi ne cede, tam minu, quam ya omni die adherentes de
Esperanto e Ido transi a Occidental. -- Vermen nociv por li idé del
lingue auxiliari ha esset li propaganda del lingues artificial Volapük,
Esperanto, Ido: Desde tande li publica crede que li lingue auxiliari
deve necessimen esser un jargon abstrus e repugnant. Per to ili ha fat
plu mult adversarios quam amícos a nor idé, e ili ha causat que multes
plu ne considera nor idé quam seriosi. Pos que ili ha descreditat nor
idé, noi vole rehabilitar it. Noi Occidentalistes reconstructe quo
Esperanto ha destructet!

Doc. 150 Occidental.




## Ex altri campes

Propaganda ĉiam, ĉie, ĉiel, kiam, kie kaj kiel eble!  es li nov slogan
propagandistic del Esperantistes, printat per grass lítteres in li ultim
numeró de «Esperanto Internacia», organ oficial del Internacia
Esperanto-Ligo. Traductet in lingue clar, it significa: Propaga sempre,
partú, per omni maniere, quande, u e qualmen possibil! Noi deve
aconosser que ti cri de guerre es li triumf del universalitá in li
dominia del propaganda, nam on posse usar it con egal success in omni
landes sin que on besona timer que it existe popules queles mey posser
comprender it plu desfacilmen quam li altris.

Bulgara Esperantisto, Nr. 4-5 (Febr. 1938) recense un nov manuale de
Esperanto de A. Grigorov. Li recensente constata que (1) li exteriore
del libre es bell, (2) que in general it es bon, (3) que it contene
quelc erras. Poy seque li liste de ti erras. Ili es 135. It vell esser
interessant saver quant erras es necessi por que un manuale merite li
qualification «mal».

It sembla presc un fate que omnicos quo noi trova presentmen in li
Esperanto-presse ducte nos ínresistibilmen al problema del reaction de
mult Esperantistes córam li experienties fat con li tant laudat
«facileso» de lor lingue. Li exemple del manuale supra citat es solmen
un ex mult casus. Yo tace pri li erras de acusative queles ha ja desde
long devenit un public calamitá (ples vider li criticas del
esperantistic recensentes!) e constata solmen que in li
Esperanto-movement li lingual discussiones es mult plu vast quam che nos
e mem che Ido. Ili have anc un tot altri caractere. Che nos ili concerne
presc exclusivmen li exploration de semantic fenomenes e lor relation
con li L.I., ma nequam posi in question li fundamental trates del
lingue. Che Ido, li discussiones es provas desesperat, surtir con un
minimum de sacrificies possibil ex un situation quel on save
ínmantenibil, ma quel on vole mantener pro purmen ideologic motives. E
che Esperanto, ili es simplicmen li labor de grammaticos obligat ordinar
un cáos ex quel on interdi les surtir. Si ti cáos ne vell exister, on
nequande vell har besonat editer grammaticas de 500 págines, e
discussiones quam on trova les p.ex. in li suplement de «Literatura
Mondo» vell esser superflú. Ancor hodie on plena págines pri li famosi
problema -ata -ita e ne save qualmen usar corectmen ti participies. K.
Kalocsay, un del max competent grammaticos ne posse soluer li problema
altrimen quam fante intervenir li classification verbal secun li slavic
aspectes. Il distinte inter «ĉesa e rezulta aspekto» e secun il on do
ne posse dir: «estas konita, estas amita», tam ti ci verbes have
solmen «aspekton ĉesan», ma ne «aspekton rezultan» (ci it vell esser
interessant audir li opinion del matre del quin-gemelles canadés!). Yo
deve adjunter que advere Kalocsay ne es li autor del regula, ma solmen
un del comentatores, ma esque it ne es curiosi que pos 50 annus de
practica on es ancor obligat discusser fundamental problemas de
grammatica in un «pret» lingue? Qui va ancor audaciar defender li
complicat regules del conjugation esperantistes contra li simplic e
transparent formes analitic de Occidental?

Noi tamen vole esser just: etsí in li propaganda li argument pri li
grand «facilitá» lude ancor un rol important, li Esperantistes tamen
es suficentmen sincer por ne celar a se self li factic situation. Yo
cita quam exemple simplicmen li statistica pri li Yugoslav
Esperanto-Association con indication del membrité de omni gruppes in
«La Suda Stelo» Nr. 4 (159) ex quel resulta que solmen 25% del membres
perfectmen conosse Esperanto, durant que ca. 30% save it «ne bone».
Sapienti sat.

«Progreso» Nr. 119, januar-marte 1938: Ex li articul «Kelka
linguistikala definuri» noi cita: «En Esperanto e Ido, la verbala finali
-as esas aposteriorne segun quante li adoptesis pro L am-as (tu amas)
-i- di la pasinto -is en L amav-isti (tu amis) ed -o- di la futuro pro
-o- di L amab-o (me amos).»

Ci Ido ne ha bon selectat. On vell har devet prender -a- por li
preterite pro L amab-as (tu amat), -i- por li presente pro L amat-is (vu
ama) e -u- por li future pro L amab-unt (ili va amar). Naturalmen it
vell anc esser possibil, prender -o- por li presente pro L am-o, -i- por
li future pro L amab-is e -u- por li preterite pro L amavim-us. Por tis
queles ancor ne save it, yo addi que li infinitive futur de Ido veni ex
L am-or (yo es amat).

Pos ti demonstration transcendent, noi have nu un plu clar conception
del notion «a posteriori». It da nos anc li clave por altri misteries,
p.ex. li justification del sufix -eg, til nu sempre considerat quam
arbitrari, ma quel factmen es nullcos altri quam li comensa del parol
«el-efent» (u li -l es changeat in -g por evitar possibil confusion
con li pronómin «el»). Li -g veni ex AFHIP grand, G gross, Nl groot,
etc.

_Scorpion_




## Un bell textu comparativ Esperanto-Occidental



Textu original in Esperanto, ex «Informoj de Esperanto-Asocio de
Estonia», nró 192, Febr. 1938, pág. 10. -- Líber version in
Occidental.



...Certe restu la nepra neŭtraleco de nia movado.

...Certmen li absolut neutralitá de nor movement deve restar.

Esperanto ja estas superpartia, ĉar ĝin uzas kaj povas uzi iu ajn.

Occidental ya sta supra li partises e quicunc posse usar e usa it.

Si la partianoj de iu politika ideo uzas Esperanton, ĉu tio signifu, ke
la kontraŭuloj de tiu idea tute rifuzu Esperanton?

Si li partisanes de un idé political usa Occidental, esque to deve
significar que li adversarios de ti idé deve totalmen refusar
Occidental?

Certe la samaj politikistoj uzis ankaŭ la anglan, germanan, francan
lingvojn por sia propagando, sed ŝajne neniu rifuzos pro tio la nomitajn
lingvojn, eĉ se li malsimpatias al la manciita politika ideo.

Certmen li sam politicos usat anc anglés, german, francés por lor
propaganda, ma evidentmen nequí va refusar pro to li lingues nominat,
mem si il desaproba li mentionat idé political.

Neniu ja povas statistike pruvi, ke en Esperanto aperis pli da tiaj
dokumentoj pripolitikaj ol en la naciaj lingvoj.

Ya nequí posse pruvar per statistica que in Occidental aparit plu mult
tal political documentes quam in li lingues national.

Due, ne ĉiuj esperantistoj sin okupis pri la propagando.

Duesimmen, ne omni Occidentalistes ha ocupat se pri li propaganda.

Trie, tio, ke iu politika partio uzas nian lingvon, nur montras, ke oni
konsideras Esperanton kiel bone kompreneblan en la tuta mondo.

Triesimmen, to quo un politic partise usa nor lingue, solmen monstra,
que on considera Occidental quam bon comprensibil in li tot munde.

Neniu ja deziras presi siajn ideojn en lingvo, kiu nenie estas
konsiderata kaj komprenata.

Ya nequí desira printar su idés in un lingue quel ne es considerat ni
comprendet necú.

Konekse kun la demando pri neŭtraleco ni devas iom revizii nian
sintenadon pri tre intima interligiĝo kun aliaj movadoj.

In conexe con li question del neutralitá noi va dever un poc reviser nor
atitude concernent tro intim allianties con altri movementes.

Tiaj movadoj ekzistas ja multaj kaj plejparte ili estas malfortaj.

Ya hay mult tal movementes e lor pluparte es debil.

Kaj jen aperas esperantistoj, kiuj diras, ke Esperanto mirinde taŭgas
por disvastigo de la nova ideo, eĉ pli, ili mem volente disvastigos la
ideon en Esperanto-societo.

E vi apari Occidentalistes, queles di que Occidental es admirabilmen apt
por li difusion del nov idé, e, in plu, ili self va voluntarimen
propagar li idé in un societé.

Do, anstataŭ propagandi Esperanton, la ano ekpropagandas la alian ideon.

Do vice propagar Occidental, li membre comensa propagar li altri idé.

Tamen tio eble ne estas plej malbona afere.

Tamen to forsan ne es un tam mal afere.



Ni ne ĉiam estu nur esperantistoj malvasthorizontaj, kiuj scias kiaj
deziras scii nur pri Esperanto.

Noi ne mey esser sempre solmen Occidentalistes con strett horizonte,
queles save e desira saver solmen pri Occidental.

Ne, la ĉefa malbonaĵo dum tia duobla kaj ofte plurobla propagandado
inter ne-esperantistoj estas, ke tiuj ekkonsideros la esperantistojn
iaj multideanoj, kaj precipe malbona estas tio, ke ili nun
asociigas en sia opinio Esperanton kun ĉiuj aliaj ideoj.

No, li male cardinal in ti duplic e sovente multiplic propaganda inter
non-Occidental'istes es, que tis va considerar li Occidental'istes quam adeptes de
mult idés, e precipue mal es, que ili nu associa in lor opinion
Occidental con omni altri idés.

Ĉiu do zorgu nur pri sia propra idea, precipe kiam tio relatas al la
propagando.

Chascun do mey cuidar solmen su propri idé, precipue quande to relate al
propaganda.

Ni ne forgesu, ke nia propra movado ankoraŭ longe bezonos niajn fortojn
kaj intereson nedividitajn.

Noi mey ne obliviar que nor propri movement va ancor durant long témpor
besonar nor forties e interesse índividet.

Pri la propagando de aliaj movadoj, zorgu la anoj de tiuj movadoj, tiom
pli, ke plejparte oni neniom devas lerni aŭ peni por iĝi ano de tiu aŭ
alia ideo.

Pri li propaganda de altri movementes mey cuidar li membres de ti
movementes, tam plu quam generalmen on ne besona aprender o penar por
devenir adept de un o altri idé.

Por esti bona esperantisto oni antaŭ ĉio funde ellernu nian lingvon; ĉi tiun
taskon, bedaŭrinde, ĝis nun ankoraŭ multaj samideanoj ne sukcesis
kontentige plenumi.

Por esser un bon Occidental'ist en deve ante omnicos bon studiar nor lingue;
ti tache, regretabilmen, til nu ancor mult coidealistes ne ha successat
plenar in satisfant maniere.



Discussion pri altri campes?

(Noi continua publicar recivet contributiones al discussion pri
discusison.)

Walter R.K. Rädler: Yo ha volet interessar un german coidealist por
Cosmoglotta, vi su response: «...in ultra manca a Cosmoglotta omni actualitá.
Litt historiettes e anecdotes, queles yo ha leet ja quam scolero, ne es
interessant.» To mey instigar a que in general li contenete mey esser
max atrativ possibil! Dedica Cosmoglotta A nor general adversario extern: li
índiferentisme! e Cosmoglotta B a nor ínamícos quasi «intern»: li
esperantist-idistic conservatisme! Ergo combatte ye du frontes. --
demonstra li «capes» de nor movement per reproduction in chascun
edition de Cosmoglotta A, de adminim 2 fotogrammas de nor max activ coidealistes!
Installa un «responsoria»  (lettre-bux) in Cosmoglotta B!



Por comprender li discussiones pri metodes de instruction, ples conosser
«Vers un lingual instruction plu rational» de H. Littlewood. Precie
afrancat SFr. -.50 del Institute Occidental, Chapelle (Vaud) Svissia.







Li finales grammatical in Esperanto e Occidental evidenta se ex ti
comparation:



Esperanto -- Occidental

Substantival finales: -o, -on, -oj, -ojn -- -s

Adjectival finales: -a, -an, -aj, -ajn -- --

Verbal finales: -as, -is, -os, -us, -u, -i, -anta, -antan, -antaj,
-antajn, -inta, -intan, -intaj, -intajn, -onta, -ontan, -ontaj, -ontajn,
-ata, -atan, -ataj, -atajn, -ita, -itan, -itaj, -itajn, -ota, -otan,
-otaj, -otajn -- -r, -nt, -t

Summa: 4 finales contra 38.

Ti textu es prendet ex «Li Sved Occidentalist», cp. Cronica, Svedia



Doc. 100-c   Duesim suplement al liste de nor Documentes

Nov documentes:

161. A. Un lettre al publica de lingue anglés, juntet a un nró de Cosmoglotta,
invita a examinar Occidental, pronunciation de Occidental, lingual neutralitá, pro quo
ne anglés.

162. A. Simplificat Anglés o Occidental. Demonstra con frappant,
humoristic exemples que just Occidental es un simplification de Anglés por
esser apt a esser L.I., durant que «Anglic» e «Basic» choca Angleses
sin esser util a extranianos.

163. A.H. Littlewood: Un lingue international? Pro quo ne prender
Anglés? Demonstra con mult exemples li special desfacilitás de Anglés
por extran aprendentes, experienties ex li practica. Version Occidental aparit
in Cosmoglotta B 16, p. 19.

164. Nl. H. Littlewood, Lettre a un Esperantist, da li unesim
informationes pri Occidental e responde a cert prejudicies
esperantistic.

Nov traductiones:

108. G. Li íntolerantie del Esperantistes. Psicologie del Esperantistes,
lor argumentes e metodes por combatter Occidental e monopolisar li L.I. por
Esperanto. RB.

150. O. Esque Occidental noce al idé del L.I.? No, historie de Esperanto, Occidental have
melior fundament. Justification de nor propaganda: Occidental reconstructe
reputation de L.I., destructet per Esperanto. Rädler: Noi promesse cessar omni
activitá por Occidental, si...

Exhaustet es Doc. 103 Vocabularium Esperanto-Occidental. Ma on posse
ancor reciver quelc exemplares del brochura Vocabularium Occidental-Esperanto e
Esperanto-Occidental: 30 cts.




## APIS -- Nov adresses

CATALONIA   Barcelona

233. Sr Rossell, Jaume / Mitjà de St. Pere, 58 / Studiant (1919) C.H.-O:
Occidental e Boy-scoutism, ex pm e il. pc.

FRANCIA   Saumur (Maine-&-Loire)

238. Gruppe interlinguistic / Ecole des Récollets / F.I-O: 32. Albergas
de yunité. 38. Practic Pacifism. Libertari Movement. Emancipation del
spíritu.

239. Sr Boutreux, L. / Ecole des Récollets / Director de curs prim.
superiori e public scole (1889) F.A.Esperanto.Ido. -- O: 32.33.3537.39.44.84.

ITALIA

241. Sr Ravizza, Gaetano / Piazza Umberto I., 12 / Acqui (Alessandria) /
scritor (1912) I. -- O: exch. il. pc. conosser Occidental.

237. St Todeschini, Dente / Via Teodoro Müller, 1 / Germanedo di Lecco /
I.-O: por conosser Occidental, exch. il. pc.

236. Sr Cocchi, Edoardo / Direction Provincial P.P. e T.T. / Lucca /
Offic.-Administrator, Chef. / I.-O. por propagar Occidental.

240. Sr Del Santa, Mario / Istituto Missioni Sta Croce / Vicenza / Patre
Missionario (1909) I.L.F.-O.L.F.I.: por difuser Occidental.

INDIA NEDERLANDÉS: Makassar, sur Celebes

232. Sr Blot, George Leopold / Schÿfbergweg 4 / Instructor de matematica
(1896) Nl.L.F.A.G.H.I.P.Malay.Esperanto.LsF. -- O: cor solmen secun propri
iniciative.

SVEDIA   Stockholm

234. Sr Lundgren, Sven Gunnar / Sveavägen 107 / Director de gimnastica,
instructor (1901) S.A.G.E. -- O.A.G.: 37.15. Sport.

TCHECOSLOV.  Cokovice u Prahy

235. Sr Böhm, Karel / Druzstevní ul. 195 / oficiario (1912)
T.A.F.G.H.Esperanto.-O.A.F.G.Esperanto: 41.42.43.44.45.46.80




## Bibliografie

Stato attuale del problema della lingue ausiliaria internazionale,
EStratto dagli «Atti della Società Colombaria Fiorentina», Accademia
di Stuti Storici, Letterari, Scientifici e de Belle Arti. 16 pág. 17x24
cm. Precie afrancat SFr. -.80 che Institute Occidental.

Sub ti titul ha aparit in Firenze, Italia, un litt brochura contenent li
textu del discurs fat de Ing. Prof. Alberto Picchi córam li section
historic, scientic e litterari del societé Colombaria Fiorentina. Yo ha
til nu leet poc dissertationes queles oferta in form condensat un image
tam complet e objectiv pri li hodial situation in li movement
mundlingual. Li librette contene factmen omnicos quo un laico deve saver
pri li historie del L.I. e it explica anc in poc paroles li
caracteristic trates del max important sistemas actualmen usat con
textu-provas in Esperanto, Ido, Interlingua, Occidental e Novial. Prof.
Picchi alude anc li activitá de IALA e conclude que li max bon solution
vell esser selecter un sistema secun li modelle de Occidental. It es un
fact tre incorageant vider que che omni neutral observatores queles
studia li problema vermen in maniere objectiv e ínpartial, ti conclusion
resulta quasi automaticmen ex li exploration del factes. Un nov pruva
que noi es sur li rect via.   A. Matejka

Al memorie del grand democrat T.G. Masaryk, extrate ex li libre del
famosi autor tchec Karel Čapek «Conversationes con T.G. Masaryk»,
traductet in Occidental de J. Podobský. Editor: Jan A. Kajš, Brno. 16
pág. formate normal A 6, con un portrete. Precie afrancat SFr. -.50 che
Institute Occidental.

It es un fact curiosi que li grand figura del unesim presidente del
Republica Tchecoslovac, quel on generalmen considerat quam li max
prominent representant del democratie europan, ha sempre esset respectat
mem de tis queles ne vide in li democratie li ideal fundament por un
statal regime. To es forsan partmen explicabil per que Masaryk nequande
ha esset un activ politico, ma precipue li spiritual ductor de un popul.
Ma ultra to il sempre ha meritet li reputation de un profund pensator e
su argumentation es practicmen ínataccabil precismen pro que il ne
defende li democratie in li nómin de un sant dogma, ma subordina su
vertús al etic qualitás de su subtentores. Anc ta posi se li problema
del duction e etsí Masaryk crede in li democratie quam li ideal form del
state de politic, social e etic vis-punctu, il ne es un ciec adherent de
ti sistema, de quel il bon conosse anc li debil láteres. Céterimen
democratie e dictatura es, malgré lor fundamental oposition, til cert
gradu solmen relativ notiones: Anc li dictaturas apella al volentie del
popul; ergo ili in fact apella al democratie; e anc li pur democratie ne
posse carir un cert gradu de dictatura. Ex Masaryk parla in unesim loc
li filosof
e in su argumentes predomina li etnic rasones súper politic
justificationes. E pro ti motive li librette oferta util materiale de
pensation por omni letores, quelcunc mey esser lor politic
convictiones.    A. Matejka

Interlingua quam Universal Lingue Auxiliari es un manuale por li
aprension de Latino sine Flexione, scrit in polonés, sin indication del
autor. It consiste in un introduction, un curt grammatica, e deci
exercicies. Yo have por Interlingua un secret simpatie, céterimen
explicabil per que it es un representante del scole naturalistic e yo
regreta que on til nu ne ha editet un simil librette, eventualmen un poc
plu ampli, in un del occidental culturlingues. It vell ne solmen esser
un bon instrument propagandistic por li Academia pro Interlingua, ma anc
esser un util vademecum por altri interlinguistes queles desira
aquisiter un plu quam superficial conossentie de altri planlingues.
A. Matejka




## Cronica


### Catalonia

Ha aparit li numeró de marte del gazette «Catalonia in
Lucta» redactet completmen in Occidental. Li gazette defende li
vispunctus catalan in li guerre hispan. Abonnament gratuit. Interessates
mey adressar se al redactor C. Varela, Presidente Macià 5, Figueres
(Gerona), Catalonia.


### Finnland

Nor amíco Johan Haukkapuro ha morit. Ancor ye li 8.2 il dictat
un lettre al Institute Occidental, in quel il inviat un chec por su
membre-contribution por li Union e un summa por li casse de propaganda.
Il avisat nos pri que il suffre ye renal tuberculose, e indicat diferent
adresses a queles inviar Cosmoglotta por propaganda. Il finit per li paroles:
«Forsan ti ci es mi ultim lettre, pro to yo vos mersía e di adío...»
A nor response il plu ne replicat. In april un nró de Cosmoglotta
retornat con avis pri li morte del destinatario. Coidealist Haukkapuro
ne esset mult conosset in nor movement. Su corespondentes save, quant
passionatmen il amat Occidenatl. -- Ples supresser su adresse quam
agente de Cosmoglotta.


### Francia

Ha aparit li numeró de april del revúe «Class-combatte». It
contene corespondentie del redactor con su colaboratores pri politic
questiones.


### Germania

On nu posse comprar intra Germania omni editiones del
Institute Occidental per payar al sequent postchecconto: Heribert
Rosenlecher -- PANA-Universal-Buchversand -- Wiesbaden-Biebrich --
Schillerstr. 10 -- Adolfshöhe -- Postscheckkonto: Frankfurt am Main 44977.
A nor german abonnatores li Institute Occidental invia un special
circulare in lingue german con precis indicationes pri li formalitás
necessi por securar corect liveration del coses desirat.


### Italia

Ha aparit in print li discurs de prof. A. Picchi mentionat in li
Cronica de Cosmoglotta B 16, p. 23. Detallies ples vider in li rubrica
«Bibliografie».

-- Li gazette «Italia Filatelica», organ del italian Occidentalistes,
contene regularimen 4 págines in Occidental, formant un fascicul
separabil. Li redactor del parte in Occidental es Dr. Ing. Emilio Dal
Martello. Precie de abonnament extra Italia SFr. 1.50, on accepte con
preferentie Bons del Institute Occidental, anc glutinat sur postcartes e
inviat quam printates. Interessates mey adressar se al
director-administrator Cav. Giuseppe Bevilacqua, Pavullo nel Frignano,
Italia.


### Svedia

Sr Carl Segerståhl, Vindeln, sempre activ, ha dismisset a su
mult ex-Occidental-disciplos un circulare in ton calid e amical,
exhortant les a continuar lor studies e activitá pri Occidental. Al
circulare esset juntet un cart printat, sur quel li destinatario besonat
solmen sublinear cert frases por far conosser su response. Bon success a
nor activ coidealist!



-- LI SVED OCCIDENTALIST de april 1938 es dedicat al comparation de
Esperanto e Occidental. Un grand articul de Docent. Fil. Dr. C.W. von
Sydow es acompaniat de divers noticies e textus comparativ. Li bellmen
printat gazette ha adoptet li util metode inserter quasi omni articul in
du columnes simultanmen in sved e Occidental. Per to it ja es in se self
un medie de aprension por svedes, e completmen comprensibil anc a
extranos. Noi reproducte un textu-prova ex li tre recomendabil gazette
sur p. 32. «Li Sved Occidentalist», Organ del Sved
Occidental-movement, apari 4 vezes per annu. Li precie de abonnament es
-.75 Sv. Kr. (-.80 SFr.). Administration-Expedition: Sved
Occidental-Federation, Box 171, Stockholm 1, Postgiro 70315.


### Svissia

Ye li 2/3. april evenit in Biel (Bienne) li annual assemblé del
Svisa Esperanto-Societo in li Hotel Seeland. It esset inaugurat saturdí
per li Esperanto-himne «En la mondon venis nova santo». Poy sequet un
discurs de Dr. Spielmann in german: Li mundlingue Esperanto e su
congresses. Pos to Dr. Spielmann monstrat images de projection de London
e de un númere de Esperanto-congresses. Li images, precipue tis del cité
London, esset tre interessant. Ma li discurs esset un sol fanfaronada
formicant de exagerationes. Concernent ti fanfaronadas e exagerationes
yo fat un remarca a un present esperantist e recivet li response:
«Estas vera ke Dr. Spielmann multe troigas (exagera), sed (ma) vi devas
pripensi ke li vivas kvazaŭ per kaj (e) por Esperanto.» Pri Occidental
Sp. dit in su discurs, que to es un simplificat francés, facil a
aprender por persones queles save li lingue francés. Yo corectet to
diente que anc por altri romanic popules, italian, hispan etc.
Occidental es tre facil a aprender e Sp. plu ne insistet pri su
assertion. Ma nu il assertet que desde 40 annus li occidentalistes ha
combattet Esperanto. Remarcante self li stupiditá de un tal assertion, il dit,
que it adminim esset de Wahl quel sempre combattet Esperanto per su
lingue-projectes. Li session del delegates ye soledí fat in comensa un
bon impression, on videt simpatic persones con capes inteligent. Durant
quelc témpor on deliberat in un ton decent e amical, ma poy subitmen un
dissonantie trublat: ye li aprobation del contos un delegate reprochat
al comité har subventionat un processu de un membre del S.E.S. contra
U.E.A. (si yo ha bon comprendet) per 70 Fr. It nascet un querelle quel
continuat ancor quande yo foreat. Li present presidente demissionat
malgré li petidas de omni láteres revocar su decision. Divers seniores
esset proposit por li presidentie. Sr Jakob Schmidt de Bern refusat pro
su etá de 70 annus. Al petida accepter tamen il respondet que il ne vole
esser presidente de un societé quel sta ante su decadentie. Li
arangeamentes del pos-midí yo ne ha visitat. On ne posse dir que ti
annual assemblé del S.E.S. ha esset un success, ni por Esperanto, ni por
li idé del L.I. in general. In li propaganda-discurs, saturdí vésper, on
videt ca. 30 persones, de queles 25 esset esperantistes e 1
occidentalist, li rest publica neutral. Soledí on contat 60 persones,
presc omnes esperantistes.   J.D.

-- Concernent li acusation contra sr de Wahl pri «plagiate» de
Esperanto, it resultat que li autor de it esset li conosset Dr.
Spielmann, director del Svisa Esperanto-Instituto. Pos un energic
intervention personal de sr Major H. Tanner il comendat un grammatica de
Occidental por studiar it e revocar su acusa si it vell monstrar se quam
ínjustificat. Li Institute Occidental ha recivet un avis que li
revocation va aparir. Noi reserva nos tractar ti afere ancor apartmen in
detallie.

-- Respondente a un assertion de Dr. Spielmann, que «Occidental es
unilateralmen romanid», «Der Bund» del 15. marte publicat un
rectification, demonstrante un serie de paroles germanic in Occidental, ú Esperanto
have paroles romanic o fantastic.




### Tchecoslovacia

Li tchec Occidentalistes continua editer
Occidental-Documentes in tchec lingue. Doc. 17 e 18 contene
comparationes lexical e textual inter Esperanto e Occidental con
traduction in tchec, formate A 4, bellmen poligrafat. -- «Nezávislá
Politika» del 26 marte contene un long articul in tchec, signat F.P.
«Li combatte nationalitari e li L.I.» demonstrant que un L.I. vell
auxiliar aproximar li nationes e contribuer al pace e colaboration
international. On recense «Italia Filatelica». -- Li sam jurnale del 6.
april publica un articul in Occidental «Pacifistic salute del Yunité
del tchecoslovac Rubi Cruz al infantes del tot munde». Nezávislá
politika (Politica índependent) progressistic semanale tchec, quel apari
sub li redaction de nor coidealist ing. Frantisek Polanský in Brno
(Starobrnenská ulice c. 12), sercha inter nor extran coidealistes li
corespondentes, queles mey haver li amabilitá scrir por it original
articules ex li dominia de cultura, politica, religion, economie. Li
articules va esser traductet in tchec, li autor va reciver li respectiv
nró de N.P. quam document. In chascun articul va esset indicat, que it
es originalmen scrit in Occidental e per to on va eficacimen propagar
nor lingue. Ples inviar tal actual articules al traductor: Jaroslav
Podobský, instructor-specialist in Rovensko p. Tr. (Tchecosl.) quel va
inviar li traductiones al redaction. Cordial mersí anticipat.

-- Occidental-Bulletin del 15. april mentiona sub li titul «Vade
retro, fanaticos» que nu anc in Tchecoslovacia li Esperantistes
combatte Occidental por politic denigration, medie probat in casu de
manca de lingual argumentes. Li autor, sr Jiri Janda, fini talmen:
«...Occidental, per su qualitás, recomanda se self -- ma vu, por
defender vor barbaric lingue, deve practicar tal metodes. Oh, noi
regreta vos!» -- On mentiona un articul ex li tchec jurnale
«Prítomnost» quel aparit in li francés «Nouvel Age» mersí al
Occidental-servicie de traduction. Mult recensiones pri jurnales,
editiones, divers arivat publicationes. In fine un exhortation: «Quo
Occidental demanda de vos?» Noi repeti por omni interessates, que li
simpatic Bulletin apari 10 vezes per annu e custa in extrania SFr. 1.50.
Postchecconto J. Svec, Praha VII, Nro. 9439, o per Institute Occidental,
Chapelle.

-- Li redactoratu de «Pax», Na Zborenci 18, Praha II, peti omni
pacifistic Occidentalistes strax misser les li nómines e adresses del
pacifistic jurnales de lor landes. Ili va anc esser tre grat reciver
litt articules pri eminent cultural persones de lor landes -- historic
o actual.

Pax es un revúe mensual, aparient alternativmen in editiones tchec e
international (GFA), publica in chascun numeró articules pri o in
Occidental. Abonnament por 12 numerós SFr. 4.50, por numerós 2.50.
Interessates mey tornar se al redaction.






****

Blanc págines...? Malgré li grand cuida del administration de Cosmoglotta B, it
ariva quelcvez que demí-blanc folies es incorporat a cadernes. Si vu
recive un tal numeró íncomplet ples pardonar al superchargeat
administratores e strax reclamar un numeró con textu complet.

Administration de Cosmoglotta

****







****

Li insigne de Occidental -- Unde in Circul -- SFr. 1.50 afrancat de
Institute Occidental.

Max eficaci medie de propaganda por Occidental.

****




## Ex li paper-corb


### Divers informationes

Administrativ: Noi informa li letores del «Paper-Corb», que on lee nor
gazette ye propri risca e responsabilitá. A persones con inclination a
prender it quam seriosi es recomendat prender un polís de assecurantie
contra subit ataccas de furiositá, queles es dangerosi por li nerves. Li
administration del «Paper-Corb» livera tal polises contra payament del
premie de SFr. 99.75 per mensu. Noi egalmen adverti pri li ínutilitá
serchar un celat sens profund in nor publicationes. On vell solmen
trovar un profund nonsens.   Miquette

Professor Sysiphos Q. Madhrepore, li famosi inventor del Teorie de
Corelativitá, ha invitat li scientistes del munde a colaboration. Til
nu ha arivat acceptent responses de Prof. Caisimir Belargot (Sorbonne,
Paris), Prof. Sherlock Cockneyson (Oxford), Prof. Jeremias Kauderwelsch
(Universitá de Dresden), Prof. Muta Ridetado (Universitá de Yoshiwara).
Por assecurar al labores del doct gremie li necessi atention del grand
publica, on have -- secun provisori, ne confirmat informationes -- li
intention coopter li mundifamosi notoritá Charlie Chaplin. -rell.

Granda Sukceso: On informa, que Greta Garbo ha comendat un grammatica de
Esperanto quam medie de punition por li unesim infante quel vell nascer
ex su maritage con li dirigente L. Stokowsky. Dr. Esperanto.

Filatelie, Exchanges international: Noi media li exchange de devaluat
criteries (bon conservat exemplares) contra nov tales. Artificial,
sintetic productes es exchangeat contra merce natural plen de vitamines.
Valuta secun curs bursa New York. Adressar ofertas e demandas al A.f.C.
(Agency for Criteria) Atention: Noi ne egarda ofertas anonim de
criteries! In compensation, clientes ínacustomat al usanties del mercate
international posse demandar gratuitmen omni util consilies e
informationes de nor colaborator specialisat. A.f.C.

Consilies por agricultores: Por evitar tineas in li lan, ples conservar
li agnes durant hiverne in sacs de celofane. -- Por combatter li frost
nocturn, un dangerosi fenomen meteorologic quel facilmen destructe li
vegetation, on recomanda li sequent probat metodes: (1) Interrar, ye
convenent distanties, ardent glatt-ferres e renovar les chascun hore.
Aplication de electric glatt-ferres fa superflú li renovation, talmen
que on ne es privat de dormir. (2) Versar benzine sur li terra e
inflammar it. Repetir ti procede durant li tot nocte.


### Bureau international d'Agriculture



Bootleggers, Gangsters -- Look here!!

On sercha un gruppe de energic mannes por introducter li liqueur natural
«Sprit occidental» ancor ínconosset in America. Li unesim liveration
esset interceptet del doaneros, por protecter contra concurrentie li
producte «Esmaragdo», un inebriant verdliqueur difuset per li
sindicate de bootleggers con quel ili colabora. Li 2. liveration es pret
por depart, por conquestar omni «Speak-Easy's» (Facil-parlatorias)
del States Unit. A qui li chance? Ofertas al administration del
«Paper-Corb» sub chiffre «Sin prejudicie».


### Atention al furtard!

Li policie de Bern peti nos comunicar li presentie de un dangerosi
criminard international, quel ha specialisat se a interlinguistic
plagiates. Su mastro-colp, li plagiate contra Dr. Zusammensoff, es
internationalmen conosset. In ultra on audi que sr de Chaussure ha
deposit un plende pri furte de un interlinguitic principie e tri
sistemas de L.I. Pos har vendit quelc util argumentes a Svisa
Desperado-Instituto, de quel li propri stock esset completmen exhaustet,
li malefator sembla har fugit con li moné obtenet. Signalament: Li astut
plagiator labora sub li nómin Emile Duval. Il es reconossibil per su
notori aviditá e ambition. Su radius de action es tre grand, li tot
Occident, su victimes es precipue cultivat persones. Mult tracies indica
que su base de operation e refugie trova se in Estonia. Li publica es
petit auxiliar a su arestation. Ples adressar omni util informationes al
plagiat-comissario.    Dr. Ludviro





Cooperation es li base del vive de un gazette, cooperation inter
redaction, administration, colaboratores e abonnatores. Li custas del
printation e expedition deve esser egalmen repartit a omni interessat
persones. To es fat per li institution del abonnament, per quel omni
letor posse contribuer su parte al custas general. Li summa complet
resulta solmen ex addition de *omni* summandes. Si vu til nu ha
obliviat inviar li vor al administration de Cosmoglotta, ples plu ne
hesitar. Ples usar un del mult postcheccontos del Institute Occidental,
indicat in omni numeró de Cosmoglotta A, ultim págin del covriment.




## Contene:

- Noi Occidentalistes
- Interlinguistica
- W.R.K. Rädler: Noi promesse cessar omni activitá por Occidental,
  si...
- Oscar: Esque Occidental noce al idé del L.I.?
- Ex altri campes (Scorpion)
- Un bell textu comparativ Esperanto-Occidental
- Discussion pri altri campes (Rädler)
- Li finales grammatical
- Nor Documentes
- APIS
- Bibliografie (Matejka) -- Cronica: Catalonia, Finnland, Francia,
  Germania, Italia, Svedia, Svissia, Tchecoslovacia.
- Ex li Paper-Corb.






# Cosmoglotta B 18 (jul 1938)

Serie B, poligrafat -- «INFORMATIONES» -- Julí 1938 -- Nró 18 (4)




## Li pronómines personal

_Edgar de Wahl_



1. Li personal pronómines apartene al max ancian lingual elementes. Ili
es max tenacimen conservat. Li notiones del Yo e del Tu ya forma li base
del expression del consciositá pri se self, per quel li hom distinte se
del animale.

2. Quam grand es ti tenacitá, e quam ancian, to noi posse constatar ex
li grand coincidentie inter li conjugationes del lingues indo-europan e
ural-altáic. In li plu ancian stadies aglutinat-flectent del
cultur-lingues li pronómin ancor ne es separat del verbe quam hodie, ma
it es solmen un desinentie formant un tot con it. Li similitá del
tractation de ti elementes indica un grand originari parentitá inter ti
du grand e tam diferent lingue-gruppes, e pro to it have grand
importantie por li conossentie pri li essentie intern de ti paroles. Li
ural-altáic lingues representa li plu ancian stadie.

3. Exemples (ples comparar anotationes in fine del present articul)

(In chascun exemple li formes del singulare trova se a levul, tis del
plurale a dextri.)

Tatar: bul-mak = esser (1)

I. bul-a-min bul-a-mis

II. bul-a-sin bul-a-sis

III. bul-a bul-a-ler (2)

Li índependent formes pronominal es

I. min mis

II. sin sis

Ples comparar in estonian



mina me(ie)

sina se(ie)

Sanscrit

I. bhara-mi -mas

II. -si -tha

III. -ti -nti

Grec ancian:

I. -mi, (-o) -men

II. -s -te

III. -si -easi (-ousi)

Slav ancian:

I. jes-m(i) jes-me

II. jes-i jes-te

III. jes-t (3) 's-ut (4)

Polonés:

I. czyta-m czyta-my

II. czyta-sz czyta-cie

III. czyta czyta-ja (5)



Latin:

I. 's-u-m 's-u-mus

II. es es-tis

III. es-t 's-u-nt

I. am-o  (6) am-a-mus

II. am-a-s am-a-tis

III. am-a-t (3) am-a-nt

German:

I. leb-e leb-e-n (7)

II. leb-st leb-(e)-t

III. leb-t (3) leb-e-n (8)

Hispan:

I. cant-o (6) cant-a-mos

II. cant-a-s cant-a-is

III. cant-a cant-a-n (8)

Italian:

I. am-o (6) am-ia-mo

II. am-i (9) am-a-te

III. am-a am-a-no (8,9)

Cp. con to Estonian: tule-ma = venir (10)

I. tule-n (7) tule-me

II. tule-t tule-te

III. tule-b (11) tule-va-d

4. Ex ti exemples noi posse constatar lu sequent:

4.1 Plu li lingues progresse in evolution, plu li desinenties simplifica
se e cade.

4.2 In li du unesim persones reye grand coincidentie partú.

4.3 In contrari noi trova divers metodes aplicat ye li triesim persones.

4.31. (a) Absentie total de pronómin. In li plurale on simplicmen usa li
general finale pluralic. (Tatar).

4.32. (b) In li 3. person del singulare apari un finale t. To clarmen
indica su provenientie del pronómines demonstrativ, che queles li son t
es extraordinarimen frequent.

4.33 (c) In li plurale noi trova partú -- exceptet in Tatar --
coincidentie con li participie present activ (12). In Estonian mem in li
singulare.

4.4 Per altri paroles: li triesim person totmen ne es un pronómin
originari. In li modern lingues it es expresset per pronómines
demonstrativ.

5. Per to it explica se, que li completmen diferent psicologic
installation del homes de Eurasia (= Europa + Asia) vers li 1-esim e
2-esim person in un láter e li 3-esim in altri láter ha evocat anc un
diferent tractation. Li du unesimes es plu diferentiat, plu personal,
plu individual, durant que li formes del triesim es preferibilmen
submisset al regul general, essente un cose plu lontan.

6. In nor casu to significa lu sequent:

Durant que ye li unesim du persones li casus de subject e de object
(nominative e acusative-dative) es strictmen individualmen diferentiat,
to ne es tam rigorosi in li 3-esim person. Ci li form del nominative mem
vell posser forsan esser egal a ti del acusative. Li diferentie tande es
quasi in li emfase.




7. Pro que in li 3-esim person ne hay coincidentie general, li unitá del
stil postula restriction de ti considerationes al gruppe romanic. In
Occidental it do
deve esser un form modern del latin ille, illa (noi abstrae del neutri
form.)

8. Or, in li romanic lingues ha fat se un remarcabil separation. Li
unesim demí de ti pronómines, accentuat, representa li subject; li
duesim, ínaccentuat, li object: P.ex. Francés il-le, elle (pron. el) --
la. Ti duesim demís es juntet al verbe encliticmen, do ínaccentuat.

Ma si li object es expresset per un (sempre ínaccentuat) preposition, li
pronómin recive li accentu, do logicmen F. pour elle, e ne pour la.

9. Pro to in Occidental li fom complet (il(lo), illa, illos, illas, ili)
posse secun li regul general esser et nominativic et acusativic; ti
ultim NB quande it es accentuat: yo vide *illa* (ne il); yo *vide*
la (ma ne audi quo illa di).

10. Pro to noi posse formular in Occidental li regul del propositiones
quam seque: Omni prepositiones reye li nominative. Solmen ye li
pronómines personal del 1-esim e 2-esim person ili reye li casu obliqui.
(me, te, nos, vos.) Secun lu precedent, ti metode es fundat et
psicologicmen, et lingual-historicmen.

(Li originale de ti articul, essente un memorandum por
interlinguisticmen interessat linguistes, esset redactet de sr de Wahl
in lingue german. Autorisat traduction de Ilmari Federn. Ples comparar
linguistic consilies in li sam nró.)



Anotationes: (de sr de Wahl)

1. Cp. russ by-l = esset, de by-t' = esser. Li sam radica retrova se
in L. fu-i.

2. -ler es general desinentie del plurale. Cp. beg = prince, beg-ler =
princes.

3. Cp. li slav demonstrativ pronómin tot, ta, to, li grec tis, ti =
alquí; german: da, dort, der, dies.

4. Li u es originarimen un son nasal (Fr. on), cp. slav sut e latin
sunt.

5. a con cedille pronuncia se nasal quam on francés.

6. m quam desinentie ha desaparit ja in Latin presc totalmen.

7. n final pronuncia se plu facilmen quam m.

8. t final ha cadet.

9. Li lingue italian evita consonantic finales.

10. Cp. -ma con -mak tatar.

11. b es v indurat. Ti form do es identic con li participie present:
tulev, tulev-a-d. Ti d es in estonian li general desinentie pluralic,
sam quam -ler in tatar.

12. Li participie present activ es caracterisat in li lingues
indo-europan per li consonantie nt, quel plu tard mutat se a on nasal e
poy in u(nt), v in estonian, quel es conservat in li slav participie
present activ (Russ dela-v-si). Ti psicologic coincidentie apu li
egalitá del formes in li pronómines del 1-esim e 2-esim person obliga a
suposir un originari conexion del du grand lingue-gruppes. Cp. adplu in
tchec, que li passate in li triesim person es expresset per li pur form
participial (byl), durant que li unesim e duesim person addi li form
conjugat del verb «esser» (byl jsem).




## On scri nos

Du Esperantistes, e du mentalitás quasi oposit! On mey comparar li du
lettres, queles noi reproducte ci, oposiente li originales in Esperanto
con li traductiones in Occidental. Li unesim lettre have quam autor sr
Rollet de l'Isle, ex-presidente del Esperanto-Academie, li sam quel
unquande desconsiliat li usation in propaganda-textus sur covertes pro
su íncomprensibilitá.



Parizo, 27-an de junio 38

Paris, 27. junio 38

Mi ne konas Occidental, kaj mi ne deziras koni ĝin; nur mi scias ke ĝi
estas imitaĵo de Esperanto, kaj tio sufiĉas por ke mi konsideru ĝian
aŭtoron kaj ĝiajn partianojn kiel la plej certaj -- eble nekonsciaj --
malamikoj de la idea de lingvo internacia.

Yo ne conosse Occidental, e yo ne desira conossir it; yo solmen save que
it es un imitation de Esperanto, e to sufice me por considerar su autor
e su partisanes quam li max cert -- forsan ínconsciosi -- ínamicos del idé
del lingue international.

Mi forlasos Esperanton nur kiam oni monstros al mi lingvon, kiu superos
Esperanton tiom kiom Esperanto superas Volapükon -- sed D-ro Zamenhof
pruvis ke tio estas neebla. Rollet de l'Isle.

Yo va abandonar Esperanto solmen quande on va monstrar me un lingue,
quel supera Esperanto tant quant Esperanto supera Volapük -- ma dr
Zamenhof pruvat que to es ínpossibil.

Ples releer ti preciosi missage e admirar li logica del argumentation:
ne conosse Occidental -- ma save que it es un imitation; ne vole conosser
it -- ma demanda que on monstra un lingue superiori... Ma noi vell far
ínjusticie a nor esperantistic confratres presentante ti exemple quam
simptoma del mentalitá general. Un carte de un tot altri, amabilissim,
caractere arivat de sr Boucon, membre del Lingva Komitato, in Annecy, ye
li 22. januar 1938:



Altestimata sinjoro, Mi kore dankas vin pro la sendo de via tre interesa
revuo kaj se mi jam de longe ne estus Esperantisto, mi facile povus
fariĝi Occidentalisto.

Altestimat senior, Yo cordialmen mersía vos pro li invitation de vor tre
interessant revúe e si yo ne vell esser ja desde long Esperantist, yo
vell facilmen posser devenir Occidental'ist.

Cetere ĉiaj honestaj kaj kleraj kontraŭuloj helpas ankaŭ al nia afero,
multe pli, eble, ol fanatikaj, blindaj adeptoj.

Céterimen omni honest e erudit adversarios auxilia anc nor afere, plu
mult, forsan, quam fanatic, ciec adeptes.

Mi bone konas Srojn de Wahl kaj Berger kaj mi tre ŝatas ilin; sed vi
facile komprenos, ke ni ne povas tamen facilanime forlasi nian amatan
Esperanton, por adopti senplue iun alian sistemon laŭdire pli bonan.

Yo bon conosse srs de Wahl e Berger e tre aprecia les; ma vu facilmen
comprende, que noi tamen ne posse con levi anima abandonar nor amat
Esperanto por adopter sin altricos un altri sistema dit plu bon.



Ni preferas ĝin plibonigi laŭeble kaj laŭgrade per la praktiko,
utiligante eĉ en tio, dankeme, vian propran sperton kaj vian valoran
laboron.

Noi prefere ameliorar it secun possibilitá e gradualmen per li practica,
utilisante por to, con mersí, mem vor propri experientie e vor valorosi
labore.

Kun alta estimo, Samideane Via -- Boucon

Con alt estima, coidealisticmen -- Vor B.

Esque li accentuat lítteres de Esperanto constitue un embarass o ne? Noi
ne vole contradir a ti Esperantistes, queles considera les quam un
genial simplification, ma noi peti les excusar si Cosmoglotta A in
future plu ne posse inserter Esperanto-textus in li ortografie oficial,
e peti les creder que to ne es debit a malevolentie o ignorantie
deformant li Esperanto-textus, ma l lettre sequent, quel noi recivet de
nor printería, «Imprimerie Centrale», un del max important printerías
de Svissia. Li originale del lettre esset in francés.

____
Seniores, Inter li manuscritus queles vu ha inviat nos por li numeró
de Cosmoglotta (it acte se pri ti de may 1938 con li version del
document 125), noi ha trovat lítteres ínexistent in li matricies usual,
i.e: ĝ, ŝ, ĉ, ĥ, ĵ. -- Noi vell posser procurar nos les, ma noi vell
esser obligat facturar vos li summa de Fr. 52.50. Ples responder...
____

Nor letores atentiv va har remarcat que in anteriori Esperanto-textus in
Cosmoglotta li lítteres tegmentat ne esset productet in normal
composition machinal quam li rest del textu, ma specialmen composit ex
un tipe normal e un accentu; un procede demandant penosi e minuciosi
manipulationes, quel li printería comprensibilmen ne vole repetir tro
sovente. Pro que nor facturas es calculat -- vé -- in francs sviss, de
queles chascun vale plu quam 8 francs francés, noi deve renunciar al
corect Esperanto-lítteres... til que un esperantistic mecen prende
suficent interesse pri Cosmoglotta por donar Esperanto-matricies a nor
printería...

Philéas Lebesgue, li famosi e populari poet-paisan francés e redactor
che li «Mercure de France», adressat a nor coidealist Poujet li
paroles sequent in version occidental:

____
10. junio 38

Car senior, Yo es vos ínfinitmen grat pri que vu ha cuidat far me
conosser li nov lingue international Occidental per medie de
Cosmoglotta. Yo havet li curiositá iniciar me un poc subsequentmen a
Volapük, al «Langue Bleue», a Esperanto e a Idiom Neutral. Li grand
merite de Occidental es esser ínmediatmen comprensibil a omni person un
poc cultivat. In ti látere it sembla me superiori a Esperanto, quel
tamen ha recivet extraordinari incorageamentes, ma quel es mult minu
facil, quam on ha assertet. Ples creder, car senior, mi sentimentes
cordialmen grat e devoet.

Philéas Lebesgue
____




## Cinta Ro: «Mondilingwo»

On ha dit, que li grand economic crise havet adminim ún avantage por li
movement del lingue international: nettar su camp del duantene de litt
projectes vegetant intra o extra «Tolero-Interlanguages» e movent se
inter li gambes del grand sistemas. In li decennie passat on audit
parlar pri Novam, Optoez, Medial, Etem, Nov-Esperanto, Esperanto,
Cosman, Uniti Langue etc. etc. Hodie ili ha desaparit; lor autores e
eventual altri adherentes ha morit, resignat o adheret al grand
movementes queles prepara se al decision final.

It do astona, e mem evoca sensation, si un nov project audacia aparir
sur li scene pos li terrent experientie de ti grand morida.
«Mondilingwo» es li ultim creation de nor italo-mexican confratre sr
Aldo Lavagnini. Anteriori sistemas del sam autor, «Eklexi» e
«Monario» sta mentionat in ancian tomes de «Cosmoglotta».
Mondilingwo declara ne voler far concurrentie al existent sistemas, ma
invita omni mundlinguistes per cordial paroles a cooperation. Alcunes de
su bon printat o poligrafat prospectes es dedicat a IALA, e su bell
printat jurnale mensual «Mondilingwo» (4 pág. formate 20 x 27 cm)
mentiona IALA con simpatie. Noi gratula sr Lavagnini har trovat mecenes
permissent le, malgré li desfacilitás del epoca, far aparir un
visibilmen custosi gazette e far propaganda che altri mundlinguistes.
Anc pluri Occidentalistes ha recivet «Mondilingwo» e petit li
redaction de Cosmoglotta publicar un recension. Vi ti recension resumat
in tri paroles: «Interessant -- simpatic -- sin chance.»

Sin chance: nam Mondilingwo ne es ínmediatmen comprensibil, e por li
amatores de poc-comprensibil lingues on ja have Esperanto. Malgré li
vast lingue-conossenties del autor (grec, sanscrit, hebreic, arab), li
principies inspirant su sistema es ne linguistic ma -- ocultistic tales!
Pri li selection del formes ne decide li practic usanties international,
ma speculationes filosofic: pro tales es conservat p.ex. li duale inter
singulare e plurale, complication abandonat del quasi totalité del
lingues modern. Hay un declination per vocalic finales in modo de
Volapük, e li international paroles es deformat in modo de Esperanto, ma
minu radicalmen. Li grammatical parolettes fa memorar li tabelle
corelativ de -- Saussure.

Interessant: nam li autor es un fenomen rar inter interlinguistes;
benque eclectico, il ne es un imitator, ma un spíritu selectiv e creativ
con idés original. Su sistema clarmen difere et del tip Esperanto et del
tip Occidental; it es ni unibasic quam Latino sine Flexione, ni un diform conglomerate
quam Uniti Langue. Mondilingwo have un caracter edistint e individual.
Li selection del vocabules sembla esser fat secun un principie de
neutralitá distributiv con base alargat. Vi un textu:




____
Qenqe el revui speciale naturo ne permitta un vere en propre
kolaborazo -- multe fuas resultante in steril e non util diskutazas -- nos
komuna en kolabora in nis kordio kon allas dezirante el ùnito
interlingwiste en cercante el manero
en medias mais konveniante pro le adapan. Ce nos acepta, danka en
bonvenia ca sujeriazo, kritiko en kooperazi formo morale, intellektuale
en materiale: in allas nos fandarà un impulso et inspirazo. Alle
interlingwistas ea pro nes vere samideanas. Qia allas spiritualum et
efektivum labora, in sui differante vayas, pro el same buto en realizo
finale: el avento de un solle Interlingwo, uniante alle hòmines in sui
relaçiones en nel ùnito de lis aspirazas. El Interlingwo verum
unifikante el civílizo aktuale en permittante el mais strikte kooperazo
de alle poples.
____

Un plen recension vell exceder nor cadre; vi solmen un trate specialmen
original: in ti lingue (in quel on crede posser vider un particularimen
fort influentie hispan e anglés tendenta  sintese) «li tonic vocal del
presente es diftongat (un linguistic fenomen observabil in omni
Indoeuropan lingues) et por preventer confusion con un acusativic form
del substantive et por compensar li perde del finales personal». a
deveni ai: aima (ama); e deveni ei: leija (lee); i muta a ie o iei:
vie(i)da (vide); o a oi: poiva (posse); u a ui: uiza (usa); au a ou:
louda (lauda). Ti procede, mentionat in ún prospect por li indicative,
in un altri por un possibil subjunctive, sembla esser abandonat in li
revúe; yo es tentat dir: regretabilmen! nam malgré li justificat
objection, que it es un complication ínutil, vi un idé original in
interlinguistica, un nov via.

Simpatic: Yes, Mondilingnwo, li gazette, es simpatic pro li alt nivelle
del considerationes publicat in it e li nobil spíritu in quel it es
redactet: it spira un ton de amicalitá sincer, un desire a cooperation;
e li redaction de Cosmoglotta confirma, que li autor ha demonstrat anc
per action, que il considera se quam amico e ne quam concurrent del
grand sistemas existent. Pro quo, tande, il lansa se in un aventura, a
quel noi -- sur base de custosi experienties -- ne posse profetisar un
practic success? Ci interveni li motives ocult -- o forsan un desire
demonstrar li necessitá del tentatives por unification del lingue
international.

Coidealistes interessabil pri delicatesses interlinguistic e pret a
inprofundar se in li arcanes de «Mondilingwo» posse demandar
specimenes del revúe e prospectes (in lingues hispan e anglés)
gratuitmen de sr Aldo Lavagnini, Apartado postal 2929, Mexico Cité, D.F.



Un acord con li Idistes? «Progreso» de april-junio contene pluri
mentiones pri Occidental, nor movement e quelc coidealistes. Exceptet un
perfectmen objectiv e tre interessatn articul de dr. Auerbach, ili es
redactet in tam misductiv maniere, que ili ha pluri energic replicas, ma
queles noi ancor prefere ne publicar: noi ha interim respondet a ún
ínjustificat reproche, ti «que li idistic eforties pri cooperation ne
trova un suol fertil che nos». In un lettre al president-cassero del
Ido-Union e al redaction e administration de «Progreso», li
administration de «Cosmoglotta» ha footnote:[provocat.]
fat concret propositiones pri un plu strett cooperation, quam
response a lor purmen retoric manifestes. Nor futur atitude va depender
de lor reaction.



Doc. 167 O   Quelc factes concret pri li Occidental-movement

Gazettes redactet in Occidental:

Cosmoglotta (neutral organ oficial del Occidental-Union).

Occidental-Bulletin (organ del tchec movement).

Li Sved Occidentalist (organ del sved movement).

Class-Combatte (politic organ).

Sempre (politic organ).

Catalonia in lucta (politic organ).

Gazettes con regulari publicationes in o pri Occidental:

Revue Internationale de Sténographie

Mitteilungen des Hoerbiger-Instituts (Austro-Germania).

Italia Filatelica (Italia).

Pax (Tchecoslovacia).

Nezávislá Politika (Tchecoslovacia).

Medies de aprension de Occidental existe in lingues:

Anglés. Finn. Francés. German. Hispan. Portugalés. Ruman. Sved. chec. In
preparation: Catalan.

Lexicos (vocabulariums) existe in Occidental in lingues:

Anglés. Finn. Francés. German. Italian. Portugalés. Russ. Tchec. Sved.
Dan. In preparation: Catalan. Estonian. Madyar. Rumanian. Polonés.

Medies de information pri Occidental existe in lingues:

Anglés. Francés. German. Hispan. Catalan. Italian. Nederlandés.
Portugalés. Romanch. Russ. sved. Tchec.

Cosmoglotta have oficial representantes in li sequent landes:

Anglia. Belgia. Cuba. Estonia. Francia. Hispania (Catalonia). Italia.
Nederland. Portugal. Rumania. Svedia. Svissia. Tchecoslovacia. U.S.A. Un
representante comercial existe in Germania (con Austria).

On posse abonnar Cosmoglotta per payar directmen a postchecconto in:

Belgia. Dania. Francia. Germania (representante). Svedia. Svissia.
Tchecoslovacia (representante).

Cosmoglotta es abonnat in:

Belgia. Bulgaria. Dania. Estonia. Francia. Finnland. Anglia. Irland.
Hispania (con Catalonia). Germania (con Austria). Italia. Latvia.
Lithuania. Nederland. Polonia. Portugal. Hungaria. Rumania. Norvegia.
Svedia. Tchecoslovacia. U.S.S.R. Svissia. Canada. Cuba. Australia.
Madagascar. Mexico. Japan. Honduras. India nederlandés. U.S.A.



Doc. 169 O.   Esque Occidental es un imitation de Esperanto?

It es un erra creder, que Occidental es un specie de Esperanto developat
e evoluet. Con mult plu grand justification on vell posser dir, que
Occidental es in chascun detalie li strict contrast de Esperanto.
Occidental e Esperanto es situat sur diferent branches del
«interlinguistic curve».

(Image: dominia del speculation (a priori) -- Dominia del lingues
natural (a posteriori))

Departente del filosofic sistemas (F), un branche passa Volapük (V),
avansa vers lu natural, Esperanto, e furca se poy in un logistic
branche, Ido (I), e un naturalistic, Novial (N). Li altri branche ducte
del lingues etnic (occidental) tra Pirro (P) e Lott (L) in li direction
del construction simplificant, por atinger in Occidental (O) li
antingibil maximum de naturalitá, international reconossibilitá e
regularitá. Antey separa se un parte de ti curve-branche e ducte tra li
provas de simplification sur base de un sol lingue, Latino sine Flexione
(LsF), Anglic (A) e Basic English (B), a retro in li direction del
etnic lingues.

(Ex li ovre presentat del Occidental-Union: «Logica e Autonomie in li
structura de un international auxiliari lingue».)




## Bibliografie

Recensente li brochura Interlingua quam universal lingue auxiliari (Cosmoglotta B
17, p. 36), yo expresset li desir que li Academie pro Interlingua mey
editer un simil librette, eventualmen un poc plu ampli, in un del
occidental cultur-lingues. Quelc dies plu tard yo recivet un exemplare
del libre «Interlingua -- Il Latino vivente come Lingua usiliaria
internazionale», redactet de srs U. Cassina e M. Gliozzi e editet del
firma «Le Lingue Estere» in Milano. Yo ne save quo yo deve admirar
plu: li habilitá del autores queles ha fat un litt mastro-ovre; o ti del
editores queles successat posir it al disposition del letores por li
modic precie de solmen Lit. 5.—. Li librette da sur 126 págines: un
introduction pri li problema del L.I., un complet exposite del
principies de Interlingua con su grammatica, un Antologie contenent un
serie de exercicies de vocabularium, un selection de interessant letura,
un capital dedicat al ovre de Peano e un liste de vocabules (adverbies,
conjunctiones, prepositiones) specialmen compilat por non-conossores del
Latin. Li cardinal objection contra Interlingua es generalmen que un
Latin simplificat ne posse satisfar li besones del modern vive caus li
manca de mult vocabules necessi in tecnica, scientie etc. Noi deve
aconosser que li autores del librette save defender se contra ti
acusation. Li antologie tracta justmen li temas max modern e per to da
al letores li possibilitá formar se un opinion tre exact pri li valore
del solution adoptet. Yo cita solmen poc exemples ex li temas tractat:
«aedificios, acquisitione, habitatione, itinere (viage), zoolologia,
metallos, industria textile, charta et libro, artes, athletica aut
sport, etc.» Yo calidmen recomanda li librette a omni interlinguistes.
On posse obtener it de «Le Lingue Estere» Via Cantù 2, Milano, Italia.
Yo in ultra permisse me, recomandar al atention de poliglottes anc quelc
altri publicationes del sam editoría: Unesimmen li revúe «Le Lingue
Estere» contenent linguistic articules, exercicies, questiones
grammatical e complet curses in e pri German, Francés, Anglés, Hispan,
Croat, Arab, Amharic e Latin. Precie: Lit. 25.— per annu (12 nrós).
Duesimmen li «Quaderni di Cultura Linguistica», colection de librettes
ex queles yo cita quam exemples: Surprises del Hispan, Trappes del
lingue anglés, Manuale de nomenclatura linguistic, Li facil misteries
del lingue japanés, Talmen on parla in America, etc. Precies: Lit. 5-6.—
Anc li librette pri Latino sine Flexione apartene a ti serie.

_A. Matejka_






In sam témpor noi recive un altri manuale in li sam lingue de su autor,
Leonard Weber in Polonia, quel sembla esser adepte de Ido e Latino sine Flexione in
sam témpor e sin dúbit esset anc li autor del libre recenset de sr
Matejka in li numeró precedent de Cosmoglotta B. It nómina se «Lectiones de
lingua auxiliari Interlingua (Latino sine Flexione)» e contene sur 32
págines graduat letiones pri divers practic
temas sequet de brevi regules, li tot textu exclusivmen in Latino sine Flexione Anc ci
on posse parlar pri un mastro-ovre concernent composition e disposition
del textus. Concernent li vocabularium del lingue presentat on ne posse
evitar cert remarcas: Li parol «brass» es traductet per «armo»,
parol ni latin, ni international in ti sens, ma purmen germanic. E it
denove convicte nos, que a un modern epoca on ne posse presentar
vocabules mort o íninternational quam «tege, aegro, re, pulcro,
manduca, cras, disce, loque, atele, líttera, involucro, nimis, tessera,
etc. etc.» vice li formes modern e plu conosset «covrir, alad, cose,
bell, manjar, deman, aprender, parlar, post-marca, lettre, covert, tro,
billet etc. etc.» On vell posser prolongar ti liste considerabilmen. Li
marca del -r in li infinitive e del regulari distintion inter passate e
presente verbal, li omission del pluralic -s pos adjectives quam
«pluri, mult», e in fine li manca del articul definit fa li lingue
foren al modern spíritu del lingues europan; li adjectives con
obligatori finale -o ne es minu chocant ante paroles feminin quam li usu
contrari in Esperanto. Malgré nor simpatie por li altri membres del
scole naturalistic, noi ne posse evitar dar expression a nor gust: it es
un lingue quel malgré omni simplification porta li atmosfere pesant de
un epoca lontan, antiqui, e ínrevocabilmen passat.   I.F.



Sempre li sam objetiones, ja millvez refutat e respondet... Public
lettre de un Occidentalist a un de su corespondentes:

____
Tre estimat senior: Mult mersí pro vor lettre interessant, in quel vu
havet li amabilitá expresser nos vor opinion pri li lingue auxiliari
Occidental. Pro que it contene li usual objetiones ja refutat in
multissim de nor scrites, it posse semblar que vor conossentie pri ti
nov lingue es ancor un poc íncomplet. Ples do permisser, que noi
suggeste que it vell esser util, que vu informa vos plu detalliatmen pri
it, ante que noi continua li corespondentie pri ti tema. Si vu vole far
vos li litt pena inviar li ci-junt carte al Institute Occidental,
Chapelle, Vaud, Svissia, vu va strax reciver li complet catalog del
Occidental-litteratura. Si poy vu vell trovar alqual question o
objection ne respondet, it va esser nos un plesura dar vos ulteriori
explicationes. Con grand estima, vor ...
____

Li crescent difusion de nor movement causa, que sovente nor max bon
propagatores exhauste se in un corespondentie simultan con 4,5,6
novicios ex li publica o adherentes de schematic sistemas por afirmar
les, que Occidental ne es un imitation de Esperanto, que it es tam bon
por chineses quam por eskimós, que it ne es plu ínregulari quam altri
sistemas, que it ne servi un specific scope politic, etc. etc. To es un
terribil dissipation de labore, témpor e porte postal, si on considera
que noi possede documentes pri quasi omni usual questiones. Li Institute
Occidental ha editet un «Formularium 20» con li textu supra citat in
lingues Occidental, Esperanto, Anglés, Francés, German, Tchec. Bentost
it va exister anc in lingues Italian, Sved, Hispan, Catalan, Portugalés,
Nederlandés. It es inviat gratuitmen (1-5 exemplares) con carte
acompaniant a omni demandantes.




## Cronica

Omni coidealistes viageant, e tis queles accepte viageatores, es petit
inviar curt raportes pri occidentalistic incontras al «Cronica» de
«Cosmoglotta». Mersí!


### Francia

Paris. Con grand plesura, in fine de April, noi esset visitat
de Dr. Med. Bengt Hammar de Stockholm. Noi successat auxiliar le in su
demarches per introducter le in li nov Institute de Studie e de
Prevention del Professional Maladies.

-- Saumur. (Maine-et-Loire). Durant li pascal vacanties mult
participantes del viages in Albergas de Yunité visitat li Alberga de
Yunité in Saumur, bon installat in un insul del fluvie Loire. Chascun
vésper nor coidealist Mérgino venit al yun viageatores e parlat les pri
Occidental. Plures esset entusiasmat, anc un Esperantist. On deve
esperar que Institute Occidental va reciver mult demandes pri
informationes. Tal propaganda es bonissim.  L.B.

-- Angers. Un litt gruppe occidentalistic es fundat inter li eleves del
Scol Normal por instructores in Angers. Li iniciator es sr Ch.
Delaporte, Scol Normal. Noi desira bon success a ti nov gruppe
simpatic.   L.B.

-- Paris. Pluri eleves del Scol Normal Superiori por li professoratu in
Fontenay-aux-Roses, proxim Paris, ha demandat informationes pri
Occidental.  L.B.

-- Aparit nró 5, junio 1938, del revúe «Sempre»; li purmen politic
contenete impedi nos recenser it. Li folie poligrafat comensa nu anc
inserter dessinat caricaturas de politicos. Redaction-administration: J.
Toublet, 21 rue de Loos, Paris.


### Italia

Sr Ing. Alberto Picchi, director del Scol Industrial «Leonardo
da Vinci» ha fat un discurs «Considerationes pri li lingues
auxiliari» ye li 13. junio in li «Istituto nazionale di cultura
fascista» in Firenze. Li jurnale «La Nazione» del 29. junio da un
detalliat raport: Li orator demonstrat li desfacilitá del lingues
national, impedient les devenir international. Il demonstrat que Latin
ne posse esser revivificat al usa modern; il revuat li diferent sistemas
e demonstrat lor crescent cronologic aproximation vers naturalitá. Li
orator comparat li special interesses de Italia, queles vell esser
servit plu bon per Latino sine Flexione o tot specialmen per Occidental, lingues
proxim al Italian, quam per Basic English, quel trova un cert apoy in
landes anglo-saxon. Li alusion que Basic English es favorisat per un
cert institution anglo-saxon aspirant a selecter li max bon sistema,
atribue se probabilmen a un miscomprense del raportero: IALA ne mem
mentiona Basic English in su materiale. Omni reproches pri partialitá
adressat a it til nu coincidet pri un favorisation de Esperanto. Li
discurs de sr Ing. Picchi marca un nov passu adavan in ni historie de
nor movement in Italia.   Lu Gan.


### Svissia

Chapelle. Li estive es li seson del viages e da ocasion a
occidentalistic incontras. Li Institute Occidental havet li grand
plesura accepter ye li 26 may un visite de dr. Bengt Hammar in
Stockholm, e in sam témpor de sr Bieller, director del Revue
Internationale de Sténographie, ex Bienne, con marita e filietta. Ye su
retorn, dr Hammer incontrat in Lausanne srs Berger e Moeckli. Durant un
mensu, coidealist dr. Karel Stastný ex Praha, con marita e genitores
esset gast de coidealist A. Moeckli in Lausanne. Srs Stastný e Moeckli
visitat Chapelle ye li 19.6. Li visites esset grand plesuras a omnes, e
dat excellent ocasion parlar e practicar nor vivaci lingue Occidental.
  F.L.

-- Li plagiat-afere. Li sviss Esperanto-chef Dr. E. Spielmann, autor
del reproche pri plagiate de Esperanto contra sr de Wahl in li oficial
organ del sviss posteros e doaneros, ha morit. Noi es content posser
comunicar que ante su morte il havet ancor ocasion reparar su insulte
per un public revocation del plagiat-reproche in li sam jurnale.
Considerante li situation, noi renuncia descrir e comentar ci
detalliatmen li circumstanties precedent e acompaniant ti revocation; si
persones specialmen interessat desira it, noi va pos quelc témpor
preparar un traduction del actes del casu Spielmann.   F.L.


### Tchecoslovacia

Occidental-Bulletin, junio 1938, es quam sempre
excellentmen redactet. Li cardinal articul redactional tracta ti ci vez
exceptionalmen un actual politic problema e escapa pro to a nor
recension. Remarcabil es mult noticies pri recensiones de Occidental in
tchec jurnales, e li cuidat e ampli traductiones de tchec fraseologie in
Occidental.

-- Nezávislá Politika continua su rubrica Occidental. Nró 13 del 9.
april contene un articul in Occidental pri un missage del yunité del
rubi cruce tchecoslovac al infantes del munde, con tchec glossarium. Nró
16 del 7. may mentiona informationes pri Occidental in li jurnales
«Lidové noviný» e «Týden»; ti ultim jurnale inaugurat un rubrica
«Occidental e Esperanto», li parte Occidental es redactet de sr
Podmele. Nró 18 recense Cosmoglotta A 120, Nouvel Âge, Sempre e Revue
Internationale de Stenographie. Nró 19 sublinea que li studie de
Occidental, in contrari a Esperanto, ne es témpor perdit, pro que on
aprende li vocabularium international. It revúa li practic aplication de
Occidental in Mitteilungen des Hoerbiger-Instituts e in Catalonia in
Lucta.    F.L.





## Lingue vivent

In omni lingues national hay libres, jurnal-rubricas etc. queles
consilia pri bon stil, adverti contra erras de grammatica o lexico,
discusse neologismes e barbarismes. Quant plu necessi es to por un
lingue international, quel ya hodie es aprendet exclusivmen quam lingue
extran, e in mult lingues mem ancor ne existe materiale de studie o
adminim ne suficent. In future infantes nascet ex mixtet maritage va
parlar Occidental quam unesim lingue, ma tam long quam it ancor es
lingue extran, tam long erras e dúbites va persister. Li erras lingual
veni ex li diferentie inter custom del lingue matrin e custom del lingue
extran. Qui, ante Occidental, ha practicat un mecanistic sistema de
L.I., constata con plesura que in Occidental li erras es considerabilmen
minu frequent; pro du motives: pro su natural structura Occidental sta
mult plu proxim al customes de nor lingues matrin quam li sistemas
aspirant servir li chimere de alqual non-linguistic ideale abstract; e
li elasticitá de Occidental admisse cert libertás, u lor schemas rigid e
foren del vive conosse solmen un form corect e condamna omni deviation
quam erra.

In response a pluri desires, Cosmoglotta installa un lettre-bux, un
«responsoria», a quel on posse adressar lingual questiones, a queles
li competent coidealistes va provar dar response. Anc senior de Wahl ha
promesset su benevolent colaboration. Tamen -- ples esser patient e ples
ne considerar nos quam omniscient. Nor lingue es yun, e multcos va esser
decidet ne per formulation de un regul, ma per practica e experientie.




Lass nos comensar per un declaration de modestie. Null Academie, nequí,
anc ne noi, have medies policial por far accepter decretes. Que cert
Academies, national o interlinguistic, cultiva li ilusion de lor
omnipotentie, ne pruva lu contrari. Noi solmen consilia, e nor autoritá
basa se sur un bon conossentie de nor lingue, de pluri lingues national,
e sur un sentiment pri li stil e li spíritu de Occidental. Qui va sequer
nor consilies, ti have jure al conviction scrir un Occidental corect, de
bon stil, e internationalmen comprensibil. Que ne seque les, deve
responsar to córam su propri conscientie -- tam long quam il ne fa creder
a altres que su lingue es li oficial Occidental e melior quam ti de
Cosmoglotta. Ma it apare util delinear strax un essential diferentie
inter li linguistic administration de Occidental e ti de Esperanto e
Ido. Che Esperanto omni discussion es interdit; qui ne conforma se --
adío! Che Ido on discusse omnicos, e omni Idist sembla haver li jure
introducter su preferenties personal apu li «querko-stabila Ido
klasika». In Occidental it es altri. Noi ne have ni rigidisme, ni
anarchie, ma stabilisation progressiv. Cert coses es decidet; on plu ne
discusse les, e qui seque capricies personal, deve accepter li reproche
que il usa in lingue ínpur e íncorect. To vale p.ex. pri li articul, li
conjugation, li regul
de Wahl e un quantitá de vocabules. In altri casus un decision ancor ne
es fat, e ta reye libertá. Lass nos evitar omni pedantisme e adopter li
principie: Admisset es omnicos quo es internationalmen comprensibil e
quo ne choca sentibilmen contra li stil usual de Occidental.   Ilmari
Federn, Secretario del Academie

Concernent linguistic questiones ples observar li regulament sequent:



1. Controlar esque li question ne trova se ja respondet in un manuale,
in un ancian caderne de Cosmoglotta, o in «Spíritu de Occidental».

2. Adressar li question al Secretariatu del Occidental-Academie,
Chapelle, Vaud, Svissia. It posse esser juntet in li sam covert con un
lettre al Institute Occidental, e al Occidental-Union, e inviat a tis
ci, ma it deve esser materialmen separat de omni lettre acompaniant.
Chascun question deve esser scrit sur un folie apart (si possibil, de
formate normal A 4 (297 x 210 mm).

3. Li folie deve contener li sequent indicationes:

a. in alt a levul: complet nómin e adresse del expeditor.

b. in alt a dextri: indication «Por Lingue Vivent».

c. in li medie del págin li question self, clarmen e brevimen formulat.

d. sub li question: indication esque li question deve esser publicat con
plen nómin, con iniciales, con chiffre, con pseudonim.

4. «Lingue vivent» responde solmen a questiones de general interesse.

5. Si un response per lettre es desirat, ples junter un respons-cupon o
un Bon del Institute Occidental in valore de 30 cts. sviss.

6. Li jure questionar es reservat in unesim linea al membres del
Occidental-Union, al practicantes de Occidental e abonnatores de
Cosmoglotta.

Prepositiones e pronómines, a sr L.B. in S. (Francia): Vor eleves
questiona quel casu del pronómines deve esser prendet pos
prepositiones.

In li comensa de ti numeró de Cosmoglotta B vu trova un articul de sr de Wahl,
quel da li scientic motives por un stabilisation in ti question, in quel
til hodie reyet un cert libertá. Quam ye li substantives, queles ne
conosse un acusativic form in Occidental, anc ye li pronómines, omni
prepositiones sta con li nominative, ma con li formes me, te, nos, vos:
Vor eleves do mey dir: con me, a te, vers il, apu ella, sur it, de nos,
contra vos, pri ili, por ellas, per quo, pro qui, a nequi, de alqui, per
alquicos etc.

P.O. in St. (Svedia): No, li parol «sendar» ne existe in Occidental.
Secun li sens on deve dir «misser, inviar, expedir», max usual es
«inviar». Vor corespondent ha esset Esperantist o Idist, e li custom
es tenaci. Ples anc ne confuser dar e donar. Li verb general es «dar».
«Donar» traducte se in francés plu bon per «faire cadeau» quam per
«donner», it significa dar alquicos ex su propri possession in li
possession del recivente. On dona p.ex. ye festas, ye Cristnascentie,
Nov-Annu, anniversarie.






## Editorial informationes





Li famosi articul de A.Z. Ramstedt: «Li
psicologic e sociologic caractere del lingues» ha esset reeditet quam
Doc. 165, 12 pág, formate Cosmoglotta. Precie afrancat -.20 cts. -- Li complet
«Vocabularium del centres de interesse» de R. Berger va esser
liverabil ye fine de julí. Poligrafat in maniere de Cosmoglotta B, it va contener
100 capitules sur ca. 120 pág. Precie afrancat SFr. 2.— Li unesim
liveration de «Spíritu de  Occidental» es exhaustet. Nov subscritores
es petit patientar se un poc. Un nov edition es in preparation.



Viageant Occidentalistes:
Ples comunicar a Chapelle li rute de vor tur. Noi va comunicar vos
adresses de Occidentalistes habitant in vor via! -- Li marca de
reconossentie ye occidentalistic incontras es li Occidental-insignie,
Tilde-in-Circul. Preci afrancat SFr. 1.50 del Institute Occidental,
Chapelle.

Membres de A.P.I.S. Solmen ti quel ha inviat li *yelb* carte de
adhesion e payat li contribution de SFr. 5.— annual por li
Occidental-Union (includent li abonnament de Cosmoglotta) es un
Occidentalist vermen organisat!

Spíritu de Occidental es un success! Li precie de subscrition de SFr.
3.— ancor ne es definitiv. It va esser augmentat probabilmen ancor ante
aparition complet del ovre. Ples inviar nos vor subscrition ante tro
tard!

Li Rubricas: Ex altri campes -- APIS -- Ex li Paper-Corb -- Casse de
propaganda -- Liste de nov documentes -- esset ajornat pro manca de
spacie. Ili va esser contenet in li numeró de August.




## Contene:

- E. de Wahl: Li pronómines personal.
- On scri nos.
- Cinta Ro: Mondilingwo.
- Quelc factes concret pri li Occidental-movement.
- Esque Occidental es un imitation de Esperanto.
- Bibliografie.
- Cronica.
- Lingue vivent.



Demandatores de nor «yelb» prospecte in Occidental: It esset exhaustet
desde long, ma un nov edition es in preparation. It va esser in li sam
colores quam li ancian edition, ma haver 8 págines in formate A6 -- carte
postal, talmen que on posse metter it sin plicar in covertes normal. It
va contener pluri ilustrationes e portal li nómine «Doc. 200». Precie
de 100 ex. SFr. 2.—. Noi denove accepte comendas.




# Cosmoglotta B 19 (aug 1938)

Serie B, poligrafat -- «INFORMATIONES» -- August 1938 -- Nró 19 (5)

Fred Lagnel: Propaganda! ... Propaganda! ...

Li propaganda es sin dúbit un del max essential factores de success por
omni movementes, por omni progresses scientic e cultural. Sin
propaganda, li trenes del ferrovia, li deessa electricitá, li misteriosi
e omnipresent radio, li sempre plu rapid aviones vell har restat un reva
splendid in li laboratoria del povri inventores.

Li Lingue International, malgré su evident perfection atinget, besona li
potent auxilie del propaganda, de un propaganda sempre activ e
inteligent, sempre pret a seducter homes índiferent, a capter persones
interessabil, organisationes international.

Sin propaganda, null success...

Ma por far successosi propaganda tri factores es necessi:

1. Li *perfection* del cose propagat.

2. *Entusiasmat* propagatores ne timent penar e sacrificar lor témpor
e quelcvez lor personal comoditás.

3. *Moné*.

Lass nos considerar esque Occidental possede o posse posseder ti tri
factores del success.

Sin fanfaronar, noi Occidentalistes posse flattar nos posseder in nor
lingue un instrument quel ha profitat de omni perfectionamentes queles
anteriori sistemas ha demonstrat possibil -- e in plu un bon serie de
avantages queles li altris ne ha posset atinger. Noi ne vole asserter ci
que Occidental plu ne vell esser perfectibil -- to vell esser absolutmen
contrari a nor spíritu progressiv -- ma pos un cuidosi exámine del tot
problema on posse convicter se que *Occidental es li max perfect lingue
international existent*.




Ja nu, Occidental, ovre de vive de Edgar de Wahl, ha successat atraer un
stab solid de devoet e precipue competentissim colaboratores queles ne
ha timet penar durant annus -- sovente ínconossetmen -- al preparation del
materiale de studie e propaganda. Ili opinet que por Occidental necun
fatiga (pro laborar regularimen chascun die durant long hores extra lor
professional necessitás) esset tro mult por li success de nor lingue.
Lass nos citar ci Beer, Berger, Berggren, Blomé, Federn, Gär, de
Guesnet, Homolka, Janotta, Kays, Littlewood, Matejka, Nidecker,
Pášma, Pigal, Podobský, Poujet, Ramstedt, Stastný, Svec, Tanner etc.
etc. Ma extra ti activissim colaboratores sta li grand masse del
benevolent coidealistes queles labora per patient propaganda. A omni
colaboratores e propagandistes, al tot occidentalistic armé, noi di un
cordial mersí pro lor entusiasme e lor tenacitá in favore de nor comun
ideale.

Pro lor devotion, noi ne time demandar ci ancor plu mult eforties e
sacrificies de ili quam durant li passate. Por accelerar li successes de
Occidental (ili ja es considerabil; ma noi totvez ne have li permission
publicar omnicos -- nor colaboratores save pro quo) it es necessi que
chascun coidealist labora quam si li victorie vell depender de il sol.
Noi ne dúbita que Occidental have ti duesim factor: li entusiasmat
combattentes.

Nu li triesim factor: li moné. On es astonat quande on exámina li
historie del Occidental-movement, quant minimal ha esset li financial
medies aportat a nor developation. Except tre modest subventiones de
alcun generosi donatores destinat a quelc necessi editiones, Occidental
ha crescet per se self. Sin su intrinsic valore it vell har morit ja
desde long, nam li medies financiari esset nettmen ínsuficent por
remplazzar quam che cert altri sistemas un elan vital mancant.

Ma li «nerve del guerre» es sempre li moné. Bon organisation del
propaganda postula moné. Plu mult moné es a nor disposition -- plu bon
noi posse organisar li propaganda, e plu grand va comprensibilmen esser
li efect.

Pro to noi instituet un Casse de propaganda. Litt riverettes fa grand
fluvies e omni donationes mem littissim es contributiones al crescentie
de nor movement. Si chascun coidealist *vole* far ancor plu grand
sacrificies quam til nu, il *posse*. Noi es cert que malgré li povritá
material de mult coidealistes, vell trovar se in nor movement moné
suficent por omni su besones.

Car coidealistes: in li centrale de nor movement e in li responsabil
functiones sta mannes queles labora con ínmesurabil devotion e
ínsucussibil volentie por li success de Occidental. Union fa li fortie.
Noi desira de vos un plu activ colaboration. Esque vu es pret acordar it
a nos? Noi atende vos! Ad avan por li propaganda! Ad avan por li
success!   Vor devoet   Fred Lagnel



Li 100% Occidentalist...

1. ...es membre organisat del Occidental-Union.

2. ...porta li Occidental-insignie u e quande il considera to util.

3. ...possede un complet colection del Occidental-litteratura e
interessa se pri omni nov aparitiones (nam comprante li litteratura
existent il auxilia preparar nov edituras.)

4. ...ne oblivia li sempre afamat «casse de propaganda».

5. ...invia raportes pri su propagatori activitá por li «Cronica» de
Cosmoglotta.

6. ...paya ye li regulari termin su abonnament de Cosmoglotta.




## On scri nos

Nor corespondentie con li ex-presidente del Esperanto-Academie, sr
Rollet de L'Isle:

Al carte citat in p. 44 de Cosmoglotta B 18 noi respondet per un lettre ex quel
noi extrae ci lu essential: «... It es un poc desfacil conciliar li du
partes de vor carte logicmen: nam qualmen vu vole saver ca un lingue es
tam superiori a Esperanto quam Esperanto a Volapük, si vu ne vole
conosser Occidental? -- E qualmen vu successa saver que Occidental es
un imitation de Esperanto, si vu ne conosse it? Noi vell esser curiosi
conosser vor metode de intuition divinatori quel permisse vos arivar a
tal judiciosi resultates! -- Concernent li parol «imitation», it va
interessar vos audir, que li conosset sviss Esperanto-chef Dr. Spielmann
ha preferet publicmen revocar su public reproche que Occidental es un
plagiate de Esperanto, quande li Occidental-Union menaciat le per un
plende avan li tribunale, quam dar pruvas de su assertion. -- Dr.
Zamenhof ha pruvat, que it es ínpossibil crear un lingue superiori a
Esperanto? To es interessant. Esque vu posse comunicar nos u noi posse
trovar ti pruva? ...» -- A ti lettre noi recivet li sequent:



Respondo

Response

Mi ne konas Volapuk kaj tamen mi scias ke Esperanto estas tre supera al
ĝi, ĉar la tekstoj sufiĉas por montri la malfacilecon de la unua kaj la
facilecon de la dua -- kaj mi scias, ke Occidental ne estas tiel supera
al Esperanto, ĉar la tekstoj apenaŭ malsimilas, same kiel tiuj de Ido aŭ
aliaj esperantidoj!

Yo ne conosse Volapük e tamen yo save que Esperanto es tre superiori a
it, nam li textus sufice por monstrar li desfacilitá del unesim e li
facilitá del duesim -- e yo save que Occidental ne es tam superiori a
Esperanto, nam li textus difere apen, sam quam tis de Ido o altri
esperantides!

Ekzemple en via letero mi legas:

Por exemple yo lee in vor lettre:

Noi mersía vos max sincermen por vor carte del 27 junio

Esperanto: ni dankas vin plej sincere por via karto del 27 junio

Vi trovos la pruvon de Zamenhof pri la neebleco de lingvo supera al
Esperanto en la artikolo: «Essence et avenir de la langue
internationale.» kiun vi certe konas.

Vu va trovar li pruva de Zamenhof pri li ínpossibilitá de un lingue
superiori a Esperanto in li articul «Essentie e future del lingue
international.» quel vu certmen conosse.

Mi ricevis de vi ankaŭ artikolon esperante redaktitan, kiu entenas la
jam ofte rebatitajn argumentojn kontraŭ Esperanto, kaj mi komence
demandis min ĉu estas vere utile respondi, kiam mi pensis




Yo recivet de vos anc un articul redactet in Esperanto, quel contene il
ja sovent refutat argumentes contra Esperanto, e in comensa yo
questionat me ca it vermen es util responder, quande yo pensat

redakti respondon, kiu estus direktita al la Occidentalistoj -- same kiel
vi turnas vis al la Esperantistoj -; kaj mi timas, ke vi ne transendos
ĝin al viaj adeptoj! post traduko en vian lingvon kompreneble!

redacter un response, quel vess esser directet al Occidentalistes -- sam
quam vu torna vos al Esperantistes -; e yo time, que vu ne va
transmisser it a vor adeptes! pos traduction in vor lingue
comprensibilmen!

Jen tiu letero:

Vi ti lettre:

Occidentalistoj,

Occidentalistes,

Vi lernis tiun lingvon por starigi en la mondon internacian lingvon.

Vu ha aprendet ti lingue por etablisser un lingue international in li
munde.

Ĉu vi scias, ke, jam de 50 jaroj, estas internacia lingvo nomita
Esperanto nun disvastigata en la tuta mondo kaj kiu perfekte ludas tiun
rolon?

Save vu, que, ja desde 50 annus, hay un lingue international nominat
Esperanto nu difuset in li tot munde e quel lude perfectmen ti rol?

Ĉu vi scias, ke la ĉefa argumento de la skeptikuloj estas la nombro de
la proponataj t.n. (tiel nomitaj) internaciaj lingvoj?

Save vu, que li cardinal argument del skepticos es li númer del proposit
tal nominat lingues international?

Kaj, ke sekve per la propagando de Occidental, vi, ĝenante la
disvastigon de Esperanto, laboras rekte kontraŭ via celo?

e que per consequentie per li propaganda de Occidental vu labora
directmen contra vor scope pro genar li difusion de Esperanto?

Ĉu vi scias ke, de la naskiĝo de Esperanto, sennombraj sistemoj
plimalpli similaj -- sed, kiel Occidental, tre superaj, laŭ diro de iliaj
elpensintoj -- estis publikigitaj, kaj, aŭ malaperis, aŭ apenaŭ vivas,
ekzemple Ido, Antido, Novial, Romanal, Idiom neutral, k.t.p., kaj kies
rezultato estis nur pligrandigi la penojn de la esperantistoj, ne
haltigante iliajn progresojn?

Save vu que, desde li nascentie de Esperanto, ínnumerabil sistemas
pluminu simil -- ma, quam Occidental, tre superiori, secun li opinion de
lor inventores -- esset publicat, e, sive desaparit, sive vegeta, p.ex.
Ido, Antido, Novial, Romanal, Idiom neutral, etc.; lor unic efect esset
augmentar li penas del Esperantistes, sin haltar lor progress.

Ĉu vi scias, ke Esperanto aperis nur kiam ĝia antaŭulo Volapuk estis
mortanta pro ĝia malfacileco kaj komplikeco -- kaj ke Zamenhof ne bezonis
mortigi ĝin (kio cetere ne justigus saman fiagadon de Occidental rilate
al Esperanto)?

Save vu, que Esperanto aparit solmen quande su precessor Volapük esset
morient pro su desfacilitá e complication -- e que Zamenhof ne besonat
mortar it (quo céterimen ne vell justificar un sam maleficie de
Occidental relativ a Esperanto)?

Ĉu vi scias ke la ĉefa baro kontraŭ la disvastigo de internacia lingvo
estas la instinkta abomeno de la homaro




Save vu, que li cardinal obstacul contra li difusion de un lingue
international es li instinctiv aversion del homanité

kontraŭ ĉiu novaĵo -- kion pruvas historio de ĉiuj eltrovoj: fervojoj,
aŭtomobilo, aviado, k.t.p. -- kaj ke ŝanĝo de la formo de la proponita
lingvo estas relative tre malgrava por la rapideco de la sukceso?

contra omni novitá -- li historie de omni inventiones pruva to:
ferrovias, automobil, aviation, etc. -- e que change del form del lingue
proposit es relativmen sin importantie por li rapiditá del success?

Tion pruvas, inter aliaj, Ido kiu, en 1907, pretendis forigi el
Esperanto, ĉion kio ĝenas ĝian disvastigon, t.e. la ĉapelitajn literojn
kaj la nesufiĉe matematikan internaciecon de la vortaro -- ambaŭ
plibonaĵojn alprenitajn de Occidental -- ĉar nun Ido estas mortanta dum
Esperanto kun tiuj t.n. malperfektaĵoj daŭrigas vivi kaj disvastiĝi?

To es pruvat, inter altricos, per Ido, quel in 1907 pretendet supresser
ex Esperanto omnicos genant su difusion, i.e. li lítteres tegmentat e li
ne suficentmen matematic internationalitá del vocabularium -- ambi
ameliorationes adoptet de Occidental -- nam nu Ido es morient, durant que
Esperanto con ti t.n. ínperfectiones continua viver e difuser se.

Ĉu vi scias, ke tiun abomenon de la homaro, Zamenhof provis forigi,
ligante al la lingvo, idealon de frateco kaj paco -- kio efektive
montriĝis eksterordinare efika, kaj kiun posedas neniu imitaĵo, eĉ
Occidental, kies sorto, pro tio, estos certe tiu de la aliaj imitaĵoj de
Esperanto?

Save vu, que Zamenhof provat neutralisar ti aversion del homanité per
ligar al lingue un ideale de fraternitá e pace -- quel in fact monstrat
se extraordinarimen efectiv, e quem possede null imitation, ni mem
Occidental, de quel li fate pro to, va esser certmen ti del altri
imitationes de Esperanto?

Nun vi scias... Konkludu.

Nu vu save... Ples concluder.

Rollet de l'Isle







Con veritabil plesura noi comunica a nor letores li preciosi manifest
del ex-presidente del Esperanto-Academie, e secun su invitation noi va
traer ex it quelc util conclusiones. Poc documentes manifesta tam
clarmen li grand psicologic diferentie inter nor movementes: it es
simptomatic pri li ignorantie in Esperantujo pri omnicos extra li mures
chinés del verd movement. Tam bon on cela se li existentie e
argumentation de altri sistemas, que per analogie on time que noi fa
sammen: on suposi que nor letores es tam ignorant pri altricos, quam li
Esperantistes e on time que noi ne va transmisser a nor adeptes un
response ex un altri camp. Ma Occidental nequande ha timet li
comparation! Sr R.d.I. crede dever instructer nos quam noi dever
instructer li Esperantistes: il probabilmen ne imagina que li
Occidentalistes seque vigilmen omni aferes concernent li L.I. e que su
suposit revelationes es coses familiari desde long a omni letores de
Cosmoglotta: necun Occidentalist ignora li existentie de Esperanto, su
traditional argumentes e li caracteristic trates de su grammatica. In
contrari al Esperantistes, nor adeptes recive un instruction ampli e
fundat pri omni aspectes del problema del
L.I. e pri su historie. To permisse nos esser astonat pri cert
vis-punctus de sr R.d.I. e far surprisant conclusiones pri li diferentie
inter li qualificationes necessi por esser admisset quam membre del
Academie che Esperanto e che nos.

It es instructiv por nos vider quo il considera quam essential e quo ne:
qualmen il conclude ex un frase li general similitá de Esperanto e
Occidental; qualmen il sembla considerar li lítteres tegmentat, do un
purmen practic obstacul, quam un cardinal linguistic problema, e imputa
a Occidental li matematicisme de Couturat (NB li bell acusativic -n ye
un form passiv: «plibonaĵojn alprenitajn de Occidental»!!!); qualmen
il ne vide li structural diferenties separant Occidental essentialmen
del tam simil Esperanto-Ido; qualmen il posse audaciar nominar
Occidental un imitation de Esperanto junt con Ido; qualmen il repeti con
naiv credentie li pie legende que Zamenhof es ínnocent pri li morte de
Volapük: e li vehement lucta de Zamenhof contra Volapük in li unesim
annus de «La Esperantisto»?! (Cp. nor Document 149 reproductent
extrates ex li articules de Zamenhof in version original in Esperanto). In ti
articules sr R.d.I. va trovar li refutation de alcun de su vispunctus ex
li plum competent del Majstro. Cert altri personal interpretationes e
profetisationes de sr R.d.I. noi ne va discusser. Noi interpreta e
profetisa con sam autoritá lu contrari e atende tranquilmen a qui li
future va dar rason. Concernent li valore del form del L.I. por su
difusion, e concernent li question, qui noce li propaganda del idé, noi
ja ha sovente publicat opiniones de nos, de coidealistes, e del publica
in Cosmoglotta e documentes; nor letores do es informat. Concernent li
«interna ideo» noi va cuidosimen evitar «imitar» alquicos quo ne
have necos a far con linguistica e liga li L.I. a un cert specie de
politica o religion. Advere noi comprende, e li nov direction de U.E.A.
ha confirmat it in su manifeste de novembre 1936, que Esperanto, solmen
quam practic medie de intercomprension, ne monstrat suficent fortie de
atraction propagativ, e que pro to it deve suplementar su mancant
charmes per altricos. Occidental ne besona to. Que li homanité have un
aversion contra nov inventiones es ver, ma ti aversion perdi se, quande
li invention es suficentmen perfectionat por esser acceptibil del grand
publica (ferrovia, automobil, radio). Si in 1887 vice Esperanto
Occidental vell har prendet li succession de Volapük, li munde vell
hodie haver un L.I. unic e íncontestat. Céterimen, ples comparar li
lettre sequent:

Sr G. Planchamp, Vouvry, Svissia, scrit nos (in francés) ye li 2. junio
1938:

____
... Desde bentost 10 annus vu invia me regularimen e gratuitmen vor
revúe e yo ne posse tacer plu long témpor, yo debi vos quelc lineas. --
Unesimmen un sincer mersí pro tant cuida de vor látere, e ples creder a
mi tot admiration por li perseverantie quel vu ha aplicat por
reconquestar un mundlinguist devenit presc índiferent. Si vor eforties
esset long, ili es hodie coronat per success: Yo es a vos. -- In plen
sinceritá yo deve dir vos que Occidental ha completmen conquestat me.



Ti auxiliari lingue, quel vu presenta tam richmen ornat, es vermen solid
e elastic, bell e vivacissim. It ha valentmen suportat li squalles e
chocs -- per un parol: li vive -- por surtir ex li combatte plu
brilliantmen quam ye su baptisation! Su defensores have li scientie, li
corage, e li colpes de bastonazzo queles ili ha distribuet a su ínamícos
ha mettet les in derute. Yo es un de tis ta! Yo ne senti me quam caudard
si yo abandona ferrallia por inbarcar me sur un nave bon constructet e
habilmen manovrat, quel ducte securmen al portu. Sin vos yo vell har
submerset con li vrec e yo debi vos mi salute quam mundlinguist! ...
____




## «Progreso» atacca nos

Durant que li administration de Cosmoglotta atende li response del Idistes al
acord proposit (cp. Cosmoglotta B 19, p. 47), noi desira purificar li atmosfere
per liquidar cert coses ancor in suspension: Nró 120 (apr.-jun. 1938)
mentionat Occidental plurivez e ínamabilmen.

Sub li titul «Uniono ne sekti», sr «Hzj» plendi: «Durant que li
relationes con li Esperantistes deveni plu amical, li ton oficial del
occidentalistic publicationes es amari contra omnes queles ne posse comprender
li lingual "`superioritá`"». -- Si Idistes lamenta pri nor amari ton,
ili mey ne obliviar, que li presidente de lor Academie, just reelectet
per considerabil majorité, ha nominat Occidental publicmen un «fushlaboruro»
(bosillatura, ovrache), e que li redactional secretario de Centerbladet,
max grand, frequent e difuset Ido-revúe, ha declarat omni Occidental-istes quam
dement. Charitá comensa in hem, e li redaction de «Progreso» mey comensar
li consilies pri bon ton in su propri movement.

Noi confesse que desde 10 annus noi ha adressat a Ido e su conservatori
adeptes un bon pacca de veritás tre genant por ili, e noi comprende que
li veritá es les amari. Noi ha demolit li pseudo-scientic base de Ido e
pruvat que li judicie del Delegation in 1907 ne esset scientic ni
ínpartial pro li domination esperantistic e li mal influentie de De
Beaufront. Noi postula que li ver scientic solution del L.I. mey esser
fat secun modern conceptiones e ne sur un sistema antiquat. To es nor
crímine. Ma on mey citar exemples u noi ha esset vermen agressiv contra
li Ido-movement, sin motive.

Li retrospection de sr Cornioley pri li «30 annus de Ido» es
interessant e instructiv -- adver ne per to quo es dit, ma per to quo
*ne* es dit. Ma a homes queles ne accepte li veritá quande it es
amari, on naturalmen ne posse racontar altricos quam banalitás. Tamen it
es regretabil, que un annu pos li publication del ver historie del L.I.
on repeti ancor li fals information que li autor de Ido es De Beaufront!
It anc es un erra presentar li sistema Ido (i.e. li project submisset al
Comité del Delegation 1907) quam «probo di sintezo inter Esperanto e
Neutral.» Mem Ido evoluet ne have necos de un sintese inter Esperanto e
naturalistic sistemas. It es li resultate de un tactic compromisse, e de
un tre ínfelici compromisse, cause de omni su present desfacilitás.



Sin moné, sin capitales, per li sol fortie del argumentation, noi ha
convertet li max activ e devoet Idistes. Li altres hodie plendi pri que
noi proclama li «superioritá» de Occidental súper Ido. Ma esque it es nor
culpa, que in 1907 De Beaufront lansat li Delegation in un fals via? Es
it nor culpa que Couturat escamotat li memorandum de De Wahl? (V. p. 66)

Es it nor culpa que li
sistema nascent ex li Delegation ne savet procurar se ti superioritá
quel su adeptes hodie scri inter «», pro que it es che Occidental? Noi
repara un ínjusticie de Couturat, e li restant Idistes ne va impedir nos
proclamar li veritá, mem si ti veritá es les amari. Ti reproche es mem
comic, si on conosse li constant e amarissim criticas de Ido contra
Esperanto durant 30 annus: sr Cornioley self mentiona que li polemica inter
Idistes e Esperantistes «continuat amarimen e venenosimen.» Li ton de Cosmoglotta
es presc amabil apu ti de Couturat furiant in «Progreso» de 1908-1914
contra li «rezonachi» del «fideluloj». To ne impedi li hodial
Idistes parlar pri lor «neobliviebla Couturat». Noi desira esser les
egalmen ínobliviabil! Nor propaganda gena les e ili ne es content. Ma
esque ili jamá renunciat a lor propaganda por ne genar li Esperantistes?
P.ex. Mondo de sept. 1924 (p. 204) raporta ti petida del Esperantistes: «La
Idisti lasez ni tranquila.» Li redactor comentat: «Naturala deziro di
la konservemeso, di la mentala ociemeso.» Hodie li sam fenomen explica
se per li sam cause, ma hodie li mental indolentie es in li Ido-camp.
Anc in 1925 un yun Esperantist reprochat in un congress al Idistes que ili
«sempre trubla li Esperantistes ye omni congresses desde 15 annus.» To
esset raportat de sr Meier-Heucké in Mondo 1925, p. 277. Li Idistes deve
confesser que nor atitude vers ili es mult minu agressiv quam ti quel
ili havet sempre vers li Esperantistes. Ili presenta se quam exemples de bon
conduida, e noi audi ancor li clamores del odie quel separat les del
Esperantistes durant 30 annus! -- Cert «damas», quande desflorea li
charmes, sur queles basat se lor rol in li munde galant, e quande ellas
senti amarimen li concurrentie de filias o nevessas plu atrativ,
converte se al religion e excelle in pietá quam ellas ha excellet antey
in lu contrari. Progress laudabil! Tamen filias o nevessas ne opresse un
subrise quande tal tantas predica bon mores e presenta se self quam
modelle a imitar!

Sr Hzj. continua: «Li eforties del Ido-Union, unionar omni
mundlinguistes, ne trovat un suol fertil che li Occidental-istes. To es
regretabil in li interesse del movement mundlinguistic in general.» On
mey preciser li insinuation que nor pretitá a colaboration «in spíritu
de reciproc respect e scientic studie» ne vell esser adminim tam sincer
quam ti del Idistes! -- Ma lass nos restar concret: quel practic
programma li Ido-Union ha etablisset por tal cooperation? Ha sr Hzj
obliviat que un cert idistic project por organisatori infiltration de
Ido che li Esperantistes esset elargat a un «esforco unionigar» omni
mundlinguistes solmen pos un intervention de occ-istic láter? (Cp.
Cosmoglotta-Informationes nró 5, jan. 1936). Pos to li Ido-Union difuset un manifest plu
general, ma quel contentat se per vacui retorica e ne contenet altri
arangeamentes quam tales quales es valid anc in li Occidental-Union. Altri
concret propositiones discussibil ili nequande ha dat! Do pri quo on
plendi? In 1937 ili congressat in Paris, pluri Occidental-istes assistet;
bell ocasion por iniciar
fructosi cooperation. Ma li Idistes restrictet se a escutar un raport
leet e poy ili refusat li permission parlar a un Occidental-ist. Ili sembla
haver grand timore pri nos. Plu tard ili reparat to -- ne pro desir pri
cooperation con Occidental, ma pro que li aludet senior esset simultanmen
delegato de un altri organisation! Plu recentmen un Ido-club in Anglia
ha invitat Esperantistes e Occidental-istes por amical exchange de idés, ma ca in
realitá li Idistes have un sincer desir cooperar con nos, to resta
dubitabilissim til pruva evident de lu contrari.

Noi es pret cooperar con li Idistes, si ili vole dir nos qualmen far it,
ma lor tot parlada pri cooperation, antisectarisme, e li recent
inclination vers pacifisme sembla reducter se a un manovre por far tacer
nor interlinguistic critica. Li combatte pri lingual superioritá de Ido
contra Esperanto, malgré edition de un special Ido-manuale por Esperantistes e un
lexico Esperanto-Ido, sembla pruvar se quam fiasco. Contra Occidental, Ido sta battet
per su propri armes, e li lamentationes pri nor amaritá es un camuflat
tentative obtener un armisticie quel vell liberar lor penosi propaganda
del sufocant control de nor critica, quel rapte les un valent
colaborator pos li altri.

Sr Hzj considera util exposir li remarca de sr De Wahl in Cosmoglotta B 16 que it
es «necessi atraer persones stant in international relationes e
movementes, p.ex. in scientie, politica, jurnalisme, comercie, ma ne
infantes, agricultores o indigenes de Madagascar» e il comenta: «Tal
public declaration del autor del lingue es un document, quel furni un
instructiv ilustration del atitude, e quel pruva poc vision pri li
future.»



Si li redaction de «Progreso» in fine vole ocupar se pri li opiniones de
De Wahl, it va haver mult a far por reganiar li témpor perdit antey, ma
noi peti pri un selection plu inteligent e minu tendentiosi. Que on deve
precipue propagar che persones con relationes international, to es un
principie sempre proclamat, anc del Idistes: o quo significa altrimen,
aplicat al L.I., lor slogan «Disipez nul energio, profitez ol»
(Ostwald) con li comentarie (probabilmen de Noetzli): «Ples ne perdir
témpor per provar ganiar tu grandmatre e li cusino del cochero de vor
vicino, ma li persones, queles posse usar un L.I.» -- Li remarca de De
Wahl es prendet ex un privat circulari lettre destinat solmen al club
del occ-istis instructores (ILCI) e nullmen a publication in Cosmoglotta B (debit
a un tecnic arangeament de un sol vez inter li redactor de ILCI e li
administration de Cosmoglotta). Hzj tace to e presenta it quam oficial ínamical
atitude contra li indigenes de Madagascar, por agitar les contra li
dangerosi Occidental-istes. Ma it es tro tard. Anc li paradisic insul de
Madagascar ja es invadet per li epidemie del Idistes prender secretmen
contact con Occidental e abonnar Cosmoglotta sin demandar permission del Ido-Union -- e
to malgré li frase incriminat! Céterimen ja li contextu monstra que it
ne es un atacca contra li tre honorabil malgaches, it solmen vole dir
que in general ili ancor ne have relationes international. Ti fact ne es
refutat per quelc malgaches aprendent Ido. (Noi ne discusse li ciffre
indicat. Pos li ultim Ido-congress on fat 250 ex 38, noi do time que anc
ciffres es solmen valores relativ e dependent del vispunctu personal del
observator.) Changear to apartene exclusivmen al malgaches self, e li
autor de Occidental va esser li unesim por aconosser un change constatabil. --
Parlar pri «poc vision in li future» es ne solmen un impertinentie, ma
anc un risibil mispassu, si on memora que it acte se pri un
mann, de quel casus de clarvidentie es documentarimen constatat: in
dominia interlinguistic li divination de Couturat quam ver autor de Ido
ja in 1908, e li prevision que IALA in su conferentie in Copenhag 1936
vell presentar al aprobation del linguistes un materiale omissent li
derivation.

Sr Hzj mentiona «Catalonia in lucta» quam modelle de practic
aplication del L.I., advere con li strangi comentation: «it esset
forsan facil ganiar li oficial apoy del Generalitá por ti revúe, pro que
Occidental es simil in aspect al hispan.» Quel absurditá! SI hispanes vole
informar hispanes, ili usa hispan e ne Occidental. Si un partise hispan usa Occidental
por difuser su argumentes tra li munde, it es just pro li
comprensibilitá de Occidental por non-hispanes!

In fine, sr Hzj polemisa contra li tese «u ja existe un norm probat o
exclusiv, li introduction de nov normes vell esser superflú e nociv»,
developat de nor representante in li IALA-conferentie Paris 1937. Il
presenta it quam un «nov criterie justificant alquel formes in Occidental»,
durant que in realitá it es un del principies fundamental adoptet del
International Association por Standardisation (ISA). Il asserte, que it
«clude li porta por logic perfection de formes conventional e hodie
universalmen aplicat» e alega quam argument li anglés sistema de
pónderes e mesuras e li calendare gregorian justificat solmen per
tradition e viceabil per solution plu satisfant. Tal comparation erra
fundamentalmen: changear li mesuras etc. vell esser solmen substituer un
nov convention a un antiquat, sin rupter li necessi unitá, durant que
usation in un L.I. de formes contrari al leges psicologic del etnic
lingues vell provocar un dualitá constant e iritant de metodes de
pensation diametralmen oposit. To es un fact justificat sempre plu per
li interlinguistic evolution. Céterimen anc li alfabete a, b, c...z es
purmen traditional. Esque sr Hzj vole proposir un logic perfection?
Forsan it recomanda se perfecter li logica del argumentation ante li
lingue.

Conclusion: Forsan noi es amari, ma omni nor enunciationes es basat sur
ampli e defensibil argumentationes interlinguistic o
movemental-historic. In contrari li ataccas de «Progreso» contra nos es
redactet in un maniere sentibilmen tendentiosi e malevolent. Si li
Idistes desira atraer nos a cooperation, ili totvez aplica medies just
contrari al scope. Noi invita les changear lor propri metodes ante
reprochar nos li nores, e espera que li acord in preparation va tamen
successar e dispensar nos in future de simil conflictes.

Noi tamen ne vole finir sin mentionar un punctu lucid in li numeró de
«Progreso»: un raport de Dr. Auerbach pri li conferentie de IALA in Haag.
Anc il mentiona Occidental, ma it es un ver modelle de exactitá, e noi es
felici posser signalar ti exemple de vermen cortesi ton e ínpartialitá
che li max clar cap del Idistes. Mey li altres inspirar se de su stil.

Ric Berger -- Ilmari Federn -- A. Matejka







## Lingue vivent

Un sincer parol a nor novicios: Qui es novicio? Omni person recentmen
interessat pri Occidental, quel aprende it o ha just adheret al
movement; il mey altrimen esser old o yun, monoglott o poliglott,
professor de litteratura o venditor de jurnales, person «neutral» o
ex-adherent de un mecanistic sistema de L.I.

Hay maladies infantin: li febre scarlatin, li inflation del glandules
sub li oreles etc. Hay anc cert fenomenes queles on jocosimen nómina
«maladies de noviciatu». Un tal maladie, ataccant circa un quart til
un ters del novicios, es li changeomanie. Hay persones just comensant li
studie de Occidental queles crede sincermen, que nor movement til hodie
ne ha fat necos efectiv, ma que pos lor adhesion it va subitmen prender
un elan «mirobolant» (por usar un jolli neologisme de «Scorpion»),
si p.ex. «por que» es changeat a «afin que». Tal, altrimen tre
honorabil, persones posse scrir lettres con motivationes til pluri long
págines, e manifesta un astonat indignation, quande nor functionarios
pos har penosimen traleet un tal long lettre responde brevimen e
negativmen.

Car novicios, ples reflecter un moment: Occidental es creat per un mann
quel ha durant plu quam 30 annus studiat teoricmen e practicmen li
problema general del L.I. e su numerosi aspectes partial. E malgré su
enorm conossenties e experienties, con quant hesitationes il enuncia se
pri possibil solutiones; durant que persones conossent nor lingue desde
4 o 6 semanes aporta nos categoric decisiones con promesses pri un
success ínmediat si noi accepte les. Ma vu es ni li unesimes, ni li
ultimes queles desira changes, e quasi omni novicios til hodie ha
abandonat lor idés pos bon studie de nor lingue. Quo do vell resultar,
si noi vell changear nor lingue ye chascun adhesion de un nov novicio?!
Ne sin rason li Academie ha acceptet un decision refusant discusser
linguistic propositiones de persones queles ne posse pruvar un annu de
occidentalistic practica. Esque vermen it vale li pena dissipar nor
témpor tre limitat por amplimen refutar propositiones de queles li autor
ínfallibilmen va self remarcar li ínutilitá pos un practic studie de
circa un annu? Durant su noviciatu, li subsignate ha bombardat li autor
de Occidental per propositiones pri changes. Hodie, releente su lettres,
il deve rider pri se self e su bon-fundat motivationes, e regretar li
preciosi témpor dissipat a lor refutation.

E si vermen, mem pos un long practica, un o altri form continua
despleser vos, ples esser convictet que pluri coidealistes vell esser
ancor plu despleset per vor proposition! E esque it ne es risibil voler
reparar li diferenties del lingues national per un lingue quel vell -- si
noi vell satisfar vos -- discader in mill dialectes individual ancor ante
su introduction oficial?! Do, precondition del victorie es unitá e
disciplina.



Omni Occidentalist save, senti, e aconosse que Occidental es
íncomparabilmen superiori a altri sistemas; tamen multes inter nos have
un litt privat e secret aversion contra un o altri parol: Vi un anglés a
quel li anglés paroles «yes» e «it» incontrat inter paroles romanesc
fa li efect de un duche frigid. Vi un altri anglés, a quel li parol
«senior» sembla íntolerabil, e quel vell preferer un parol plu proxim
al lingue anglés. Vi un tchecoslovac, a quel li formes «nor» e «vor»
sembla causar dolorosi tormentes. Vi un italian por quel li articul
«li» es un nett barbarisme. Vi un hispan, a quel li parol «hodie» da
un choc sentibil. Vi un francés, quel odie li parol «esque» e desira
formar li question exclusivmen per inversion, e vi un german quel desira
just bannir li inversion e instituer «esque» quam unic medie de
question direct.

Nor letores vell esser surprisat audir li nómines de ti persones, nam
quasi omnes es conosset quam eminent personalitás in nor movement, sive
quam successosi propagatores, sive quam valorosi colaboratores
intelectual, do persones havent un tot altri conossentie de nor lingue
quam nor benevenit novicios de quelc semanes. Ma malgré lor personal
preferenties, malgré lor quelcvez fort idiosincrasie contra contra un o
altri form, ili fa un bell act de disciplina, ili aconosse li
excellentie de Occidental quam totalitá e li necessitá del unitá. E
probabilmen just to, que ili save ponderar li diferentie de importantie
inter lor gust personal e li interesse del movement, es ne li minim
considerabil element de lor fortie e success in e por nor movement.

Adver ti coidealistes have un long practica, ili ha perdit mult
ilusiones durant li lucta por nor lingue, ili ha ganiat matur
experienties pri nor movement e un regard por li real necessitás, li
veritabil factores del success. To es conossenties, queles on ne posse
demandar de novicios. Ma ili posse aquisiter les, e interim, car e
cordialmen benevenit novicios, ples haver patientie con nos, sam quam
noi have patientie con vos.

Onclo Academico.







«Chômeur», Paril. Li paroles «chômer, chômeur, chômage» ne es
international e ne transposi se a Occidental. Secun exemples anglés,
german, hispan, italian noi posse formar «esser sin labor, esser
ínemployat, esser ínocupat» forsan anc «esser desocupat, esser
desemployat», ma ti ultimes expresse secun Occidental preferibilmen un
action quam un statu, nam on posse desocupar o desemployar un person,
durant que li prefix negativ ín- adapta se solmen a adjectives, ne a
verbes. Por li person on posse usar li adjectiv self, substantivat secun
necessitá per li finales -e, -o, -a. Sr de Wahl usat recentmen li
composition «un sinlaboron». Li statu general es nominat «manca de
labore, ínemployament, ínocupament». «Chômage» intentionat
(«grève») in Occidental es «bastament», con li verb «bastamentar».




Durar in li sens de continuar es un hideosi Idisme. In Occidental ti du
paroles
es clarmen diferent. Ples comparar anc lor derivates: durada, durantie,
durant (que), durabil, durabilitá, e del radica continu(i): (continual),
continuitá, continuar, continuation, continuator. Ples usar ti du verbes
secun li usanties del lingues national, e vu ne va errar.   I.F.





## Ex altri campes

Prof. Jespersen pri li criteries de IALA: «Novialiste» Nr. 20-21 de
junio 1938 da un complet traduction in Novial del «Criteries» de IALA.
Prof. Jespersen, quel apartene al oficial colaboratores de IALA, junte a
it quelc critic remarcas:

Pos har admisset que ti «seriosi e tre important document... pena
evidentmen a ínpartialitá e generalmen successa...» il constata que it
tamen «quelcvez vela ti punctus de Esperanto, queles on ha sovente e
max fortmen criticat, talmen que li total image forsan in quelc gradu
cari balancie.» Il «devet rider» pri li lude del criteries con li
téminos «apriori» e «aposteriori» e conclude que «it vell har esset
mult plu honest admisser que li usation de a, i, o (in li Esperanto- e
Ido-conjugation. E. St.) es purmen apriori.» Poy li autor defende quelc
formes de Novial e «hat» de Occidental contra li qualification
«modificat apriori» e demonstra que ili es composit completmen
aposteriorimen.



Max interessa nos li passu sequent: «On besona un international
constructet lingue, pro que it posse esser plu facil quam omni national
(etnic) lingues; e in selection del paroles e structural elementes del
L.I. on deve sempre preferer tis queles es max facil por li max mult
homes (forsan con li modification suggestet con E. de Wahl: li max
multes de tis queles besona un L.I.)» (Sublin. de E.St.)

Por finir, Prof. J. demonstra que li criteries es arbitrarimen ordinat,
ma per un «bravo!» il aplaude li omission del tre contestat «social
criteries», queles, quam on memora, tendet a egardar li númeres de
adherentes, libres e altri «sukcesoj» del «candidat sistemas».

Considerante que IALA ha redactet li original edition del criteries in
anglés, que Cosmoglotta ne ha publicat un traduction complet, e que
Novial es quasi ínmediatmen comprensibil por omni Occidentalist, it va
forsan interessar alcun coidealistes procurar se un exemplare de
«Novialiste» nró 20-21 che li redaction-administration: Sr P. Ahlberg,
Industrigatan 14, Stockholm, Svedia.

Erik Stenberg






## Ballado he Heine



(Redzxidau)

Traduction in Occidental (Li princessa)

Mo bella princino il sonto vidà

In somnie yo videt un bell princess

Ko zxuoj malsesxaj e palaj

Con guancies humid e pallid

Sul dillo, sul verda no koe sidà

Sub li tilie li verd, noi juntmen sedet

Il armoj amizaj e kalaj.

In li brasses amant e calid.

La kron' de ta padro fio pu mo esté

Li coron de tu patre es necos por me

La ora, la redzxa ra sello!

Li aurin, li reyal, sui tron,

La skepro diantiza, rol mo ne volé

Li sceptre diamantin, yo ne vole it

Tol mem kaj volé mo, ma bella!

Te self sol yo vole, minion!



Fo et ne estebla, so pallu a mo

To es ínpossibil, dit ella a me

Kor et i la tombo kusé mo

Pro que yo es interrat,

E koj i la nokto vioné mo a to

E solmen noctmen yo veni che te

Kor tol fe prekale amé mo!

Tam calidmen de me tu es amat!

Ti curiosi pezze, quel sembla scrit in un combination de Pan-Kel,
Volapük, e Esperanto, nascet in li annu 1881 o 1882 e have quam autor
Dr. Zamenhof. It es un specimen ex un del mult formes intermediari
queles li «Lingwe Universala» prendet desde li aparition del unesim
esquisse in 1878. Noi extrae it de un tre interessant articul de G.
Waringhien, publicat in li nró 1 (1938) del suplement a «Literatura
Mondo», li bon conosset revúe esperantistic.

Li strangi aspect del lingue, composit de elementes a priori,
semi-artificial, e natural, resulta del particulari conception quel
Zamenhof havet in ti témpor pri li construction de un Lingue
International. Il sequet tande li curiosi principie que just li paroles
fundamental del lingue ne besona haver un aspect natural; in contrari,
un tal naturalitá vell esser directmen nociv. E il mutilat li radicas
secun li exemple de Volapük. G «erst» devenit ust, L «calidus»
devenit kala, «parl» transformat se a palli etc. It es interessant
saver ex li confession de Zamenhof self, que su unesim project (ex li
annu 1878) esset mult plu facilmen comprensibil quam li project quel il
elaborat 3 annus plu tard e pri quel noi monstra un specimen ci-supra.
(On save, que Zamenhof changeat pluri vezes radicalmen su lingue de 1878
til 1887.)

Li poc spacie interdí regretabilmen un detalliat analise grammatical de
ti specie de Pre-Esperanto quel representa un del fases del lingual
evolution de Zamenhof. Ti evolution céterimen ancor ne esset finit
quande li lingue esset publicat por li unesim vez in 1887. E it es un
pur hasard que Esperanto have just li form lingual sub quel it es
presentmen conosset. Nam ti form ne ha esset determinat per li resultate
final del linguistic evolution de su autor ma simplicmen per li date de
su publication. Si Dr. Zamenhof vell har esset minu ínpatient, tande li
date del publication vell har coincidet con un fase plu progressistic de
su labores e consequentmen anc li resultate vell har esset totmen altri.

Li historie del lingue international ha productet multissim inventores,
ma tre poc genies. Ma inter li poc noi posse certmen rangear Dr.
Zamenhof, quel havet poc inclination a labor metodic e sistematic (in
contrast con Dr. Couturat) ma possedet li mult plu important e mem
cardinal qualitá, esser un ver creator con un sat secur instinct
lingual. Li textu reproductet in li comensa ancor ne plenmen revela to,
pro que it esset scrit in li periode de impetuositá e ardore juvenil, ma
pluri indicies concordant ja fa presentir ti qualitás.




Li rol decisiv in li historie del Lingue International ha finalmen esset
prendet de Edgar de Wahl, un del unesim paladinos de Zamenhof, ma quel
revelat se quam
superiori a su mastro, pro que che il li fortie creativ unit se anc a un
profund conossentie del leges lingual e a un perseverantie ínflexibil in
li persecution de su objecte. Il ha exeat quam victor ex li combatte pro
que il es anc li sol quel ne lassat se descoragear per li enormitá de su
tache e per li ínnumerabil desfacilitás queles ha devenit fatal por omni
altri precursores del scole naturalistic.

Scorpion



****

Li Vocabularium del Centres de Interesse de Ric Berger ha aparit!

Poligrafat in maniere de Cosmoglotta B, it contene in 100 capitules sur
120 págines omni paroles usual de Occidental gruppat secun temas. Quelc
capitules ja ha aparit in Cosmoglotta A; nu, in fine, li colection
complet es presentat al letor, por li modic precie de Sv. Fr. 2.— Vi un
extrate ex li contenete: titules de capitules es sublineat:

Universe (astronomie) -- Geografie -- Témpor -- Tempe -- Minerales,
Metalles, petres -- Chimie -- Fisica, optica, luce, calore, mecanica,
gases, liquides, electricitá -- Matematica -- Plantes (Botanica) --
Animales (Zoologie), partes de animales, mammiferes, avios, reptiles,
piscos, molluscos, insectes etc. -- Li córpor homan -- Li 5 sensus,
vision, audition, gust, odore, tucha -- Medicine e higiene, digestion,
vúlneres, oculist, dentist, farmacie -- Vive e morte, familie, vive,
nascentie, infantie, sexual vive, maritage, familie, generation, morte --
Cocine, alimentes, céllare, repastes, carne, legumes, dessert, fructes,
trincages etc. -- Vestimentes, masculin, feminin, de cap, de ped, stoffes
etc. -- Cité, edificies, aquas, portu, policie, incendie -- Dom,
construction, calentage, meubles -- Rure, Agricultura, cultivation,
jardin, elevage de animales, villas, vinicultura etc. -- Mestieres,
molinero, panificator, carnero, lactero, barbero, sapatero, carpentero,
horlogero, etc. etc. -- Comercie, magasines, merces, buró etc. --
Financies, moné, economie -- Posta -- Viages -- Navigation -- Automobiles e
biciclettes -- Aviation -- Radio -- Instruction e education -- Litteratura --
Linguistica e Interlinguistica, lingue, scientie, interlingue,
classification de sistemas e lingues natural, grammatica, voce, parlage,
son, parol, frase, nomenclatura, deviationes, teorie interlinguistic,
paroles international, principies interlinguistic, derivation, movement,
persones, qualitás e activitás interlinguistic, divers términos --
Printation, jurnale -- Fotografie -- Popules, Mores -- Sport -- Ludes --
Teatre -- Cinema -- Circo -- Conversationes -- Relationes mundan -- Societá,
classes, partise, state, reyent persones, corte, constitution,
guvernament, revolution etc. -- Justicie -- Religion -- Armé e guerre --
Bell artes, architectura, sculptura, dessin e pictura, colores, artistes
etc. -- Musica. -- Li demí del capitules, tri quart del tot libre, es
constituet per li ci-indicat gruppes de temas concret. Li rest contene
li pluminu abstract notiones derivat, p.ex.: Existentie, changes,
relationes, orígine, distantie, movement, quantitá, form, inteligentie,
crede, caractere, conossentie, pensa, bonitá, moderation, richess,
povritá, corage, labor e auxilie, etc. con lor contraries.

****




## APIS -- Nov adresses

CATALONIA    Barcelona

248. Sr Fusté i Fusté, Joan / Mitjà de S. Pere, 75 b / (1921) C.H. --
O: pri Occidental e customes, exch pm. ipc.

ESTONIA    Valga

250. Sr Rungis, Alfons, «Baltika» / Postbux 35 /
Latvian.O.A.G.E.R.-O.A.G.F.E.R: postmarcas, postcartes. Obliga se sempre
responder.

FRANCIA   Montrouge (Seine)

246. Sr Jauzin, Paul / rue Berthelot 7 / (1894)
F.A.G.H.I.P.Rm.R.-O.A.G.H.:33

GRECIA    Volo

245. Sr Hadijs, Jean / Hatha 24 / Sociolog (1906)
Gr.A.F.G.I.P.-O.A.F.E.H.

ITALIA

244. Sta Rigoni, Rosetta / Asiago / Studianta de musica / I.F. -- O:
conosser e difuser Occidental.

247. Sr Colavito, Italo / Corso Cavour 175 / Bari / Studiant (1916)
I.F.G.H. -- O.F.G.H.: jure. Coresponde solmen secun propri iniciative.

243. Ing. Prof. Picchi, A. / Via Chibellina, 86 / Firenze / Professor-

Ingeniero (1875) I.A.F.-- O.I.A.F.: 62.68. coresponde solmen secun
propri iniciative!

242. Sta Filippi, Gina / Santa Barbara, 2 / Vicenza / Employata (1918)
I.F. -- O: conosser e difuser Occidental. exch il. pc.

LITUANIA   Zem. Kalvarija

251. Sr Otas, Pranas / laborero (1917) Lituanian.G.E. -- O: lingues.
geografie. litteratura. Obliga se sempre responder.

NB: APIS es un section del Occidental-Union, ma li adhesion a APIS es
gratuit, e su membres *ne* es considerat quam organisat membres del
Occidental-Union. Por devenir Occidentalist organisat con omni jures, on
deve plenar li yelb carte de adhesion e payar un contribution de Sv.Fr.
5.— implicant abonnament a Cosmoglotta.

Por litt exchanges e payamentes inter se, li membres de APIS utilisa li
Bons del Institute Occidental, facilmen adjuntibil a lettres, e ne
custant plu mult quam lor veritabil valore. Bons del Institute
Occidental existe in li sequent valores: Sv.Fr. 2.—; 1.—; -.50; -.30;
-.20; -.10; -.05. Ili es acceptet de omni agentes de Cosmoglotta quam
payament por omni Occidental-litteratura. Li validitá del Bons
nominalmen expirant ye li fine de 1938 es per ti avis prolongat til li
fine de 1939, anc si to ne es marcat per rubi surprintation!

Inst. Occidental.






## Casse de propaganda



3. liste: SFr. 257.85 -- 4. liste: Kaderka
(Bratislava) 1.—; Berger (Morges) 1.50; H. Pášma (Tábor) 3.—; R. Vincent
(Vroil) -.50; Haukkapuro (Haaga) 14.60; Björkman (Jänkisjärvi) 2.20;
Federn (Chapelle) 2.—; Lindström (Enskede) -.30; Littlewood (Groningen)
8.—; Ing. R. Kossakowski (Ismailia) 3.50; Summa total: SFr. 294.45.
Cordialissim mersí a omni donatores.   F.L.






## Contene:

- F. Lagnel: Propaganda! Propaganda!
- On scri nos: Rollet de l'Isle, Planchamp
- Berger, Federn, Matejka: «Progreso» atacca nos.
- Lingue vivent: Un sincer parol a nor novicios.
- Ex altri campes: Stenberg: Prof. Jespersen pri criteries de IALA,
  Scorpion: Preesperanto
- Li Vocabularium del Centres de Interesse
- A.P.I.S.

Li Cronica, Ex li Paper-Corb e altri rubricas devet denov esser
omisset pro manca de spacie. Li redaction peti li letores excusar to.



Chefredactor Ric Berger, Morges (Vaud) Svissia. -- Reclames: A. Moeckli,
Banguedoc-Bellevue, Chemin du Reposoir, Lausanne, Svissia.




# Cosmoglotta A 122 (sep 1938)

Annu XVII  -- Septembre 1938  -- No 4 (122)


## Contene

- Comunicationes del Occidental-Academie.
- Criteries por un auxiliari lingue.
- Berger: Noi es agressiv. Pro quo IALA deve esser caut.
- E. de Wahl: Esperanto quam lingue international auxiliari.
- Berger: Ortografic decisiones del francés academie.
- R. Faesi: Antiqui e modern cultura.
- Scientie, litteratura, bibliografie.




# Comunicationes del Occidental-Academie

Li diploma de docente ha esset acordat al sequent seniores: In Finnland:
Ramstedt. -- In Francia: de Guesnet. -- In Germania: Dr Homolka,
Janotta, Blaschke, Pigal, Deminger. Dr Peipers, Dr Wormser. -- In
Hispania: Varela. -- In Svedia: Dr Blomé, Berggren, Sköld, Dr von
Sydow. -- In Svissia: Berger, Federn, Lagnel, Matejka, Ritter. -- In
Tchekoslovacia: Kajš, Podobsky, Pášma, Svec. -- In U.R.R.S.: Kofman.
In Nederland: Littlewood.

Li Occidental-Academie ha instituet membratu corespondent. Ha esset
electet quam corespondent membres del Occidental-Academie srs Cand. Mag.
Nils Haislund (Copenhag), secretario de prof. Jespersen, e sr A. Matejka
(La Chaux-de-Fonds).

Li persones queles desira passar examination por obtener sive li diploma
de aprension sive diploma de docentie es petit demandar li conditiones
al Occidental- Institute de Chapelle-Vd,
Svissia.




## Criteries por un auxiliari lingue

Oficial version modificat del OCCIDENTAL-UNION.






1. Li A.L. deve esser max apt por li international relationes.
+
Ex ti cardinal principie conseque li sequent postulates:

2. A priori o a posteriori: Li A. L. deve esser quant possibil a
posteriori. It deve esser a posteriori tam pri li radical quam pri li
structural elementes.

3. Structura analitic: Por garantir li ínmediat comprension it deve
esser in alt gradu analytic secun modelle del evoluet europan lingues.

4. Structuras logical, regulari, autonom: Li structura deve esser
simplic e regulari e aproximar se quant possibil al general usanties del
europan cultur-lingues.
+
Logicalitá es un qualitá contrari al leges psicologic del lingues
vivent. It do ne posse esser egardat quam ductent principie por li
construction de un A. L.
+
Tamen li structura deve esser autonom in ti sens que it fa li lingue
vivicapabil e apt a nov creationes ex propri forties, sin depender del
etnic lingues plu quam ili depende inter se. Su autonomie deve totvez
esser, in caractere e resultates, paralel e ne contrari al etnic
lingues.

5. Fonetic eufonie: quam crit. 5 de IALA.

6. Adaptabilitá por modern mecanismes: quam crit. 6 de IALA. (Li A. L.
deve esser bon usabil in telegraf, telefon e radio, printa, scrimachine,
stenografie etc.)

7. Alfabet: Li A. L. deve usar li latin alfabet e si necessi solmen tal
diacritics, queles es trovat in li majorité del printerías.
+
(Remarca: Li sol necessita e utilitá del diacritics reside in li
possibilita, garantir li natural accentuation del paroles.)

8. Ortografie: Li ortografie deve esser simplic e clar, tam in
etimologic quam in fonetic relation.

9. Provenientie del radicas: Li paroles international deve formar li
base del A. L. e consequentmen esser extraet del West-Europan lingues
(romanic e germanic). Li selection del radicas deve esser fat talmen que
ili da li international derivates per regulari formation.

10. sam quam crit. 10 de IALA.
11. sam quam crit. 11 de IALA.
12. sam quam crit. 12 de IALA.
13. sam quam crit. 13 de IALA.

14. Activ usa-passiv usa: Proque li A. L. have li scope facilisar li
relationes inter divers popules, li ínmediat facil comprension es plu
valorosi quam pur teoric simplicitá del regules.
+
(Remarca: Decisiv por li valore de un regul grammatical ne es li
simplicitá de su formulation, ma su facilitá in practic aplication.)

15. Reservat.
16. Reservat.
17. Reservat.
18. Reservat.
19. Reservat.
20. Reservat.

21. Estetic factores! Li A. L. mey haver un estetic form, proque
omnicos quo atinge su perfection have un form estetic.

22. Li A. L. mey haver un stil homogen.

23. Li A. L. deve haver li possibilitá far suficent proxim e clar
traductiones del lingues natural, specialmen del lingues con valorosi
litteratura.

24. Adaptation del ortografie de international radicas: Proque li
preponderantie del grafic internationalitá súper li fonetic tal es un
fact íncontestabil, li ortografie deve basar se primarimen sur li
comunitás grafic del lingues.

25. International paroles: International paroles de etnic proenientie
va esser adoptet quant possibil sin change, ev. con micri adaptation al
stil, fonetica e ortografie del A. L.

26. Sam quam crit. 26 de IALA.
27. Sam quam crit. 27 de IALA.
28. Sam quam crit. 28 de IALA.

Li version ci presentat basa se sur un manuscrit de sr de Wahl. Por lor
presentation (in version anglés) a IALA quam base de discussion por
desirabil modificationes, li colaboratores de sr de Wahl arangeat ti
criteries secun li numeration observat in li unesim «Criteria»-project
proposit de IALA. Interim Prof. Jespersen ha demonstrat que li
arangeament de IALA es arbitrari e ínmantenibil del scientic vispunctu.




## Noi es agressiv!

De pluri láteres on ha reprochat al camp de Occidental esser «agressiv».
Lass nos examinar ca ti reproche es fundat e ca noi deve changear nor
atitude.

It existe pluri species de agressivitá. On posse agresser pro invidie,
pro jalusie, ma anc pro que on constata un ínjustitá e pro que on desira
defender energicmen un idé, un ideale misconosset.

Anc noi condamna li agressivitá quande it es dictat del invidie o del
jalusie, ma it sufice traleer nor revúe por constatar que sempre noi
actet solmen por defender un just afere e sempre per argumentes
linguistic. Nor criticas contra altri sistemas esset apoyat per mult
exemples e pruvas. Esque on posse trovar in Cosmoglotta judicies,
condamnationes sin motivation per pruvas eclatant? Noi comprende tro bon
li argumentation de nor adversarios: secun ili noi es agressiv quande
noi audacia criticar lor opiniones e lor atitude. To es vermen comod! --
On critica Ido o Esperanto? Ergo li criticantes es agressiv e per ti
epitet li criticates sembla luder li rol de ínnocent victimes e es
dispensat responder! (In realitá ili es íncapabil responder!)

Qui ha studiat li historie del Lingue International save que li idés in
ti dominia ha sequet un evolution natural del sistemas «a priori» quam
Sol-re-sol, poy demí «a priori» quam Volapük, poy schematic quam
Esperanto e Ido, e finalmen natural quam Occidental. Ti evolution esset
ínevitabil pro que conform al natura homan; it es anc simil al evolution
del vive homan: quande on es tre yun, on generalmen have idés de
perfection absolut e tende crear lingues filosofic de queles omni
elementes es arbitrari.

Plu tard, constatante que existe ja un vocabularium international, on
prende it quam base, ma «ameliora» i.e. deforma it pluminu por su
satisfation personal. (Ti periode coresponde al epoca de Volapük, poy de
Esperanto e Ido). Finalmen, comprendente que it es van negar li potentie
del custom, on contenta se per simplificar to quo existe, sin postular
del homes que ili subitmen parla un fabrication creat arbitrarimen.

Teoricmen li evolution vell dever far se tot naturalmen, sin li
intervention de qualcunc «propaganda». Ma in practica li afere ne es
tam simplic, pro du motives: li interesse editorial e li principie del
inertie. Sistemas defectosi e ínsuficent esset sovente protectet per
editorías o influent persones queles ha investit grand capitales in
editiones custosi. Tande un conflicte deveni acut e violent inter li
progressistes e li comerciantes.



Hodie tri movementes trova se presc sol in concurrentie sur li camp
interlinguistic: Esperanto, Ido e Occidental. Li du unesimes, pro lor
ancianitá e pro li hasard del fate, recivet mult donationes e possede
important stocks de lexicos e grammaticas necessi al propaganda. Li
Esperantistes asserte mem que ili expense chascun annu un million de
francs sviss -- ne por progresser, ma por mantener se. Couturat,
Lemaire e Ostwald investit plu quam 300.000 frs. in Ido, e malgré nov
donationes Ido lentmen ma continualmen regresse.

Occidental have nu In mult landes un falange de entusiastic e competent
e habil propagatores e defensores, queles possede omni armes por
successar, exceptet ancor li moné. Strax quande un mecen va presentar
se, nor avans va esser ínresistibil. Noi have li índestructibil
conviction que sempre victe lu max bon. Li future apartene nos. Plu
bentost o plu tard va trovar se un mecen por comprender it, e tande li
victorie es nor.

Li principie del inertie contra-acte ancor plu fortmen. Quande homes ha
penat aprender un lingue, ili es profundmen deceptet e incolera se
constatante que un altri lingue es propagat e que talmen lor meritori
eforties devenit van. It ne es in li natura homan changear facilmen su
opiniones. Li psicolog francés Gustave Lebon dit un vez tre justmen:
adaptar se postula un grand pena, far reproches ne postula necun; pro
to li pluparte del homes prefere reprochar quam adaptar se.
Signalante unquande li oposition del Esperantistes contra Ido, li grand
orator Edmond Privat explicat it ne per rasones essentialmen linguistic,
ma per li conosset «principie del inertie» e concludet que ti
principie lude ci un rol «util». Per to es confesset que li grand
cause del oposition al progress es in facte li
inertie.

Nor adversarios evidentmen desira conservar li Statu-quo, ili desira
conservar lor positiones pro que ili ama lor sistemas. To es un specie
de patriotisme presc tam fort quam li patriotisme national. Ili pensa
que si ili ha penat aprender un lingue, to ne es por abandonar it! Ili
prefere que li munde pena venir a ili por que ili ne mey esser obligat
ear al munde. In funde to es un sentiment francmen egoistic, e to es tam
plu curiosi que ti sentiment guverna animes queles crede esser altmen
altruistic!

Anc del láter de IALA, on ha reprochat nos nor «agressivitá». Ta,
linguistes, laborant sub li direction de un american filantropa e mersí
a un grand donation sercha soluer li problema del Lingue International
scienticmen; to sembla esser un ver chance por nos interlinguistes. Ma
ti societé fat li culpa confider li redaction de criteries a un notori e
militant Esperantist, quel successat arangear li afere talmen que li
criteries confirma li conception Zamenhofan in principie e elimina in
facte li naturalistic solution per considerationes indigni de
scientistes.



Quo noi devet far? Tacer? Inclinar nos? Li indignation sucusset nos.
Cosmoglotta publicat in su nró 1 12 un protestation de sr Prorók contra
li criteries, e quande ili esset poy publicat in print con solmen tre
poc modificationes, un stab de quar persones conossent completmen li
materie, -- e inter queles li autor self de Occidental -- redactet un
detalliat response, in quel omni ínexactitás contra li scientie, omni
arbitraritás esset spinglat e criticat sin compatiment.

Contrarimen a mult membres de IALA, noi considera li problema del Lingue
International quam alquicos supremmen seriosi. Null erra in li solution
deve esser permisset, nam plu tard it va esser tro desfacil corecter un
mal decision. On ha bon videt to in li afere del Delegation de 1907 in
quel li stult interventiones de De Beaufront ha esset desastrosi por li
Lingue International. Vidente que li linguistes comensa signar e aprobar
«criteries» sin percepter li anti-scientic consequenties, noi alarmat
li munde interlinguistic. To es nor sol culpa e pro to noi esset
considerat quam agressiv in li ocules de Collinson e su amicos. Nor
agressivitá consiste in to que noi vocat scientistes a un plu seriosi
conception de lor deventie. Si, in 1907, li partisanes del naturalitá
vell har parlat plu energicmen, forsan on ne vell har laborat tam mal!!!

Un proverbie francés di con rason que «du choc des idées jaillit la
lumière» (ex li choc inter li idés spruzza li luce). Li comparationes,
li discussiones (ma ne li disputes!) es un necessitá por progresser
intelectualmen. To es un lege del vive. Omni movementes creatori ha In
comensa provocat discussiones sovente passionat pro que ili deve in prim
victer li índiferentie del publica, sucusser su apatie e precipue
convicter li partisanes del ancian metode.

Anc Zola defendente li ínnocentie de Dreyfus esset agressiv. Anc Pascal
pledante por li Jansenistes esset agressiv. Omni persones lansant un
grand cose, omni reformatores esset agressiv contra li defensores de lu
ancian, Cristo contra li fariséos, Mahomet, Luther, Dante li previsor
del unitá de Italia.

Omnes esset agressiv pro que lor conscientie imperat les esser tal. Qui
hodie posse incriminar les pro to?

Anc noi es agressiv por defender li ver lingue international!

_R. Bg._




## Pro quo IALA deve esser caut!

In 1907, quande Couturat, li animator del Delegation, confidet a su
corespondentes que il intentet far adopter che ti Delegation un
Esperanto reformat, Sr René de Saussure scrit le un lettre significativ
quel fini talmen:



____
Quant à l'alphabet, plus on l'étudie, moins on voit comment le changer;
vous dites que c'est un grand obstacle chez les Anglo-Saxons; au
premier abord peut-être, mais je connais trop les Anglo-Saxons ayant
vécu 10 ans aux Etats-Unis pour ignorer leur maniére de juger avant tout
basée sur les résultats acquis de fait et sur cette maxime: on ne
change pas l'attelage au milieu de la rivière.
____

(Concernent li alfabet, plu on studia it, minu on vide qualmen changear
it; vu di que it es un grand obstacul che li Anglo-Saxones; to posse
semblar, ma yo conosse tro bon li Anglo-Saxones, hante vivet 10 annus in
li States Unit, por ignorar lor maniere judicar quel es basat precipue
sur li factic resultates e sur li principie: On ne changea li atelage
in lim edie del fuvie.)

Ti tendentie conservatori, tam exactmen notat de R. de Saussure, es, sin
dúbit, un avantage in tecnicas bon etablisset e plu ne possent evoluer:
ma in li interlinguistica, un scientie ancor yun, de quel li principies
es ancor mult discusset, ti cristallisation posse esser dangerosi.

E to ne es solmen nigri pensas de un hom timorosi. Ja un vez, in un casu
memorabil, li positiv caractere anglo-saxonic ha ciecat mem li max
competent anglés scientistes. On forsan memora li facte apen credibil:
in 1888 li American Philosophical Society hat proposit crear o selecter
un lingue international prendente li vocabules ex li lingues vivent. Ma
li Philological Society de London respondet que ti proposition venit tro
tard pro que Volapük es ja expandet e practicat in omni landes e que on
ne deve nocer su progresses, creante rivales a it!!! (Ti fact historic
es raportat in li Historie del lingue universal de Couturat p. 370).

On save que hodie un nov Delegation, IALA, labora ye li solution del
problema del Lingue International. Regretabilmen ti association es
constituet precipue ex anglo-saxonic personalitás. Noi save que ili
desira sincermen laborar scienticmen e ínpartialmen ma esque tamen li
tendentie conservatori anglosaxon ne va far deviar li arbitrage,
serchante mult plu a sanctionar li sistema max difuset hodie
(Esperanto),
quam a trovar un altri plu bon?

On va forsan dir me que IALA ha confidet su max important functiones a
competent scientistes, linguistes. To es exact, ma to ne es un garantíe!
On ha videt que in 1888 li linguistes posset errar plu mult quam
profanes in li question del interlinguistica!

IALA, sam quam li Philological Society, vell har sanctionat in 1888...
Volapük e condamnat Zamenhof e su Esperanto!!! Pro to noi hodie di a
IALA: CAVEANT CONSULES. Ples ne lassar influentiar vos per li situation
actual pro li pricipies anglo-saxon, e ples memorar li verdicte de vor
antecessores de 1888!

_R. Bg._




## Esperanto quam lingue international auxiliari

(Document 125) -- (Continuation de Nró 121.)

Li paroles international

In Esperanto omni vermen international paroles es eliminat. Ili es sive
remplazzat per -- sovente abstrus -- combinationes de
Esperanto-elementes, o ili es incorporat, in un form mutilat, in li
special ortografie e con special desinenties, quam córpores extran sin
conexion ni con li radicas de Esperanto ni con su regules por
parol-formation.

P. ex. li parol nation apari in Esperanto in li form nacio accentuat sur
li i, e su derivates es nacia (national), nacieco (pr. natsietso) =
nationalitá, naciismo (nationalism), naciigo (nationalisation).

In altri láter li paroles «direktoro» e «direkcio» (= direction, con
i accentuat) esset adoptet in Esperanto quam paroles isolat; pro que
li sufixes -or e -ion ne fa parte del sistema de derivation de
Esperanto, ili ne posse esser derivat del radica direkti (= directer) e
es in consequentie sin etimologic coherentie con li rest del lingue. Li
regulari Esperanto-derivates de «direkti» es «direktejo, direktado,
direktistaro» apu «direktoraro».

Do, ye Esperanto, noi trova li paradoxal situation, que in un lingue
pretendent esser international, li vermen international paroles es foren
e ínregulari, durant que li formation conform al regules del lingue ne
es ínternational ma arbitrari e ínatractiv.

Li paroles international, i. e. comun al grand culturlingues europan, es
in majorité derivates, durantque li radicas difere sovente in li divers
lingues. P. ex. temporari, con solmen litt variationes, existe anc in
F.A.G.I.H.Sv. durantque li primari paroles difere grandmen: A times. F.
temps. I. tempo. H. tiempo. G. Zeit. Sv. tid. Specialmen in anglés noi
vide soventmen un radica saxon, ma un derivate latino-international: p.
ex. moon -- lunar (lune -- lunari), year -- annual (annu -- annual).

Do li radica international deve esser extraet ex li derivates
international. Vice far to, Esperanto prende les de diferent lingues,
sovente in un form unilateralmen national, benque esperantisat. P. ex.:



rajto de A right (jure) (form sonal.) cp. jurist, jurisprud.

birdo de A bird (avio) (form scrit) cp. aviar, aviation.

cevalo de F cheval (cavall) cp. cavallerie.

detrui de F détruire (destructer) cp. destructiv, destruction.

rado de C Rad (rot) cp. rotar, rotation.

Talmen, paroles queles vell dever haver li sam radica, es ne solmen,
quam indicat in supra, paroles isolat sin reciproc conexion, ma mem have
diferent formes del radica latent, o mem completmen diferent radicas.





Esperanto -- Form international -- Esperanto -- Form international

rilato -- relation -- relativa -- relativ

montri -- monstrar -- demonstri -- demonstrar

induko -- induction -- dedukcio -- deduction

rado -- rot -- rotacii -- rotar

hoko -- croc -- kroci -- acrocar

povi -- posser -- ebla -- possibil

nei -- negar -- negativa -- negativ

haro -- capill -- kapilara -- capillari

premi -- presser -- esprimi -- expresser

impresi -- impresser

Li cardinal obstacul incontrat del autor de Esperanto (quam de mult
altres) esset li paroles finient in -ion (tion, sion), -or (-tor, -sor),
-ura, iv, -nde (-antie, -entie), -ori etc. quam p. ex. construction,
division, acumulator, productiv, reparation, garnitura, organisatori,
diferentie, multiplication, tolerantie, provisori, definitiv, ruptura,
etc.

Ti paroles -- mult milles -- es derivat de ca. 300 in majorité
ínregulari verbes latin. Esperanto ha eliminat ti international paroles
e remplazzat les per artificial constructiones p, ex. .

Esperanto -- Form international -- Esperanto -- Form international

ripeto  -- repetition -- ekzekuciisto -- executor

eksplodema -- explosiv -- restarigo -- restauration

imperiestro -- imperator -- neo -- negation

Anc altri afixes international esset remplazzat per ínusual tales o mem
per propri inventiones; ples comparar li sequent Esperanto-charades con
li form international e traduction in (lingue national).







Esperanto -- Form international -- Esperanto -- Form international

barb-isto -- barb-ero -- ekspansiebleco -- expansibilitá

patr-ino -- matre -- saneca -- sanitari

nepre -- absolut -- aviadisto -- aviator

pesimism-ema -- pessimist-ic -- edukiteco -- education

vir-ino -- fémina -- militista -- militari

in-aro -- féminas -- obligado -- multiplication

ornam-aĵo -- orna-ment -- malebla -- ímpossibil

natura -- natural -- kiom-eco -- quant-itá

denunc-ulo -- denunci-ant -- kialo -- cause

mal-san-ul-ejo -- hospitale -- foresto -- absentie

dineo -- ateism -- ega -- extrem, colossal

krozulo -- cruzator -- eco -- qual-itá

enigi -- introducter -- ar-ig-adi -- a-cumul-ar

pafilego -- cannon -- geresanigbezonuloj -- reconvalescentes

perigi -- mediar -- ŝipirebla -- navigabil

kunulino -- camarada -- kora -- cordial

kuracejo -- sanatoria -- indigo -- valorisation

pliularo -- majorité -- alaĵo -- suplement

estraro -- direction -- monisto -- financiario

rabakiro -- conquestation -- organizaĵo -- organisation

un-eca -- unit-ari -- ne-erar-poveco -- organisation

devoligado -- obligation



Ti liste da solmen un litt selection. In li plu recent grand lexicos de
Esperanto on posse trovar mult millenes de tal paroles «autonom» (inventet,
sintetic, artificial) e chascun numeró de «Heroldo de Esperanto» o
altri central Esperanto-revúes publica circa un dozen de novationes.

In ti concern, Esperanto monstra li sam tendentie quam li majorité del
lingues natural, i.e. substituer paroles self-format al paroles foren,
benque just ti paroles foren forma propri materie del vocabularium
international. P. ex. telefon es nominat in German Fernsprecher
(lontan-parlator), in Finn puhelin (= parla-cord), in Estonian
köne-traad (conversation-fil) etc. Anc Lituanian, Irlandés, Grec,
Norvegian elontana se del usage international.

Plu li Esperantistes senti se quam un litt popul con un propri lingue,
-- ili emfasa to sovente in lor revúes -- plu ti tendentie a
autonomie, ti linguistic separatisme e autarchie augmenta; e specialmen
desde que persones minu instructet e adherentes del recentmen fundat
litt nationes prende li duction del Esperanto-movement. Li tendentie oposit,
remplazzar tal «inventet» composites per paroles extrasistematic
ma internationalmen comprensibil (p. ex. obligi per multipliki, nea per
negativa) es anc observabil, ma it sovente incontra energic
protestationes, specialmen de oriental
popules.

Li consciosi renunciation pri li sta-punctu International e li
insistentie pri un vis-punctu purmen autonom, pruva que Esperanto es
ínapt por li scope por quel it es intentet. In contrari, it es un
dangere por li idé de un veritabil L.I.

Reform de Esperanto? -- On vell posser discusser, esque Esperanto vell
posser esser modernisat e devenir usabil per un reform. Plu quam 50 tal
provas ha esset fat: Ido, Nov-Esperanto, Esperanta, Esperantida,
Esperido, Espido etc. Ma just li defecte cardinal de Esperanto ili ha
conservat: li artificial deformation del paroles international. E mem
si un tal reform vell haver success, it vell in tal gradu changear Esperanto
que it vell devenir un altri lingue, e su tot litteratura vell devenir
sin valore.



Li luctuosi parentes

In Marseille arivat recentmen per li nave de Corsica un luxuosi sarc,
sequet de un gruppe de familianes in nigri vestimentes. Pos satisfation
del formalitás usual ye transportes de
cadavres, li sarc esset transportat a terra u ja li carre funebri
atendet it. Acompaniat per li singlutes del familianes, li functionarios
del institute de interrament fat lor devores e levat li sarc sur li
carre. Ma un doanero -- quel in comensa ha regardat li eventu con plen
compatiment -- trovat poc a poc que ti storm-acustomat mannes abandonat
se un poc tro sin reserve a lor dolore; il postulat sin pietá que on
mey aperter li sarc. Malgré li iritat protestes del luctuantes li órden
esset executet, e on trovat que li richmen versat lácrimes hat esset
dedicat a un -- grandissim cargo de anglés cigarettes plenant li sarc
til li extrem angules... Quande li companie, sempre sequent li sarc,
migrat al proxim policial prison, lor tristess esset minu sonori, ma
considerabilmen plu genuin.




## Ortografic decisiones del francés Academie

On save que li 40 membres del francés Academie labora sempre por
inregistrar oficialmen nov paroles introductet in li francés per li
usation general. Noi crede que li ultim decisiones va certmen interessar
tis de nor letores queles conosse ti lingue. Secun li unesim tom,
contenent li lítteres A-C, li Academie ha fixat li ortografie de mult
paroles queles til nu posset esser scrit secun du ortografies egalmen
bon. Li paroles grass es li formes nu oficialisat, tis in parenteses es
considerat quam plu ne corect.

Aboiement (aboîment), agréger, agrégat, agrégation (aggréger, aggrégat,
aggrégation), agglomérer (aglomérer), agglutiner (aglutiner), aggraver
(agraver), alise, alisier (alize, alizier); alcali (alkali), allonge,
allonger etc. (alonge, alonger), appariement (aparîment), aryen (arien),
atermoiement (atermoîment), advenir (avenir, verb), bagasse (bagace),
balle d'avoine (bale), baptême (batéme, batiser), bégaiement
(bégayement), belvédère (belveder), béret (berret), béryl (beril),
becquée, becqueter (béquée, béqueter), boyard (boiard), boulevard
(boulevart), bourrelet (bourlet), broiement (broîment), cafetan
(caftan), kaolin (caolin), quarteron (carteron), cariatide (caryatide),
celer (céler), chatoiement (chatoîment),
couette (coite), kopeck (copeck), corselet (corcelet), chorée (corée),
crucifiement (crucifîment), cristal (crystal), dénuement (denûment),
déploiement (déploîment), dessiller (déciller), différencier
(differentier), échoir (échéoir), ecchymose (échimose), écoinçon
(écoinson), oecuménique (écuménique), effendi (efendi), amble (emble),
empyrée (empirée), enjôler (engeoler), enjôleur (engeoleur), engouement
(engoûment), enjouement (enjoûment), enraiement (enrayement), enrouement
(enroûment), éternuement (éternûment), estouffade (étoufade), fakir
(faquir), faux (faulx), faïence, faïencerie, faïencier
(fayence,
fayencerie, fayencier), faine (fène), festoyer (fétoyer), philtre
(filtre), phlegmon (flegmon), foudroiement (foudroîment), gabarit
(gabari), gaiement (gaîment), gaieté (gaîté), gajure (gageure),
grand-mère (grand'mère), grand-tante (grand'tante), gréement
(grément), grainetier (grènetier), giratoire
(gyratoire).

Altri paroles: bluet (bleuet), alpaga (alpaca), aunaie (aulnaie), dime
(dixme), compte (acompte).

Ti decisiones monstra que li publica sembla preferer un unic form,
completmen fixat, al ortografic libertá. Noi deve egardar ti tendentie
anc in li fixation del ortografie de Occidental. Noi va corecter omni
paroles citat in li duesim edition del grand dictionarium
Francés-Occidental secun li ortografie fixat.

_R. Bg._




## Antiqui e modern cultura

Li sequent articul, de ínalterat actualitá, ha aparit 1911. Su autor,
profesor, de german litteratura ye li universitá de Zurich, ha amabilmen
autorisat li traduction. Cert alusiones explica se ex li epoca de
aparition e li special conditiones de Svissia e li lingual territoria
german.

...Córam li evident sterilitá del humanistic gymnasium noi questiona
nos sempre plu ínpatientmen: Quousque tandem? Quid mihi Hecuba? (Quam
long ancor? Quo it importa me?) Mem, horribile dictu (horribil a dir),
ceterum censeo (céterimen yo opine) que li instruction pri mort lingues
esse delendam (deve esser abolit), o per expresser ti «pereat» (mey
perir) plu energicmen e in francés: «écrasez l'infâme!»

On posse objectionar que to, quo vale por landes de lingue german,
forsan ne vale por landes francés. Latin es li matre del lingue francés,
do in un conex plu organic e plu facil a aprender quam por nos german
svisses. Pietá have sens e avantages. Tamen yo opine que Francia veli
posser renunciar sin damage a ti cultu de mortos. Su cultura es solid,
organic, e precipue plu penetrant, plu general quam li nor.

...Céterimen, si yo es bon informat, anc voces important del munde
scientic francés ha pledat contra li instruction in lingues
antiqui.

...Per mi citates yo ja ha legitimat me quam latinsavent. Mult altri
aplicabilitá por mi conossenties latin penosimen aquisitet in circa 2000
(du mill) leciones, yo regretabilmen ne ha trovat. Cui bono? cui bono?
(a quo bon?) yo questiona me in van. E to malgré un instruction in
parte excellent. Ma quant plu vell har avansat me un espritosi
instructor per filosofie o scientie natural quam per Sallust e Cicero!




Just qui prefere un cap organisat a un cap plenachat, deve condamnar li
instruction latin quam un charje por vocabules, regules e exceptiones;
yo contesta que it es specialmen apt a «disciplinar li spíritu,
procurar a it órdin, claritá e logica.» No, yo ha trovat li max clar
capes ne che li latinistes ma che li chimicos, biologos e juristes, e un
pensation conform al epoca e objectiv aprende se hodie ex critica del
lingue, teorie de conossentie e scientie natural. Por parlar pri
«bellitá perfect e pro to etern, pri li max pur fontes del poesie»,
visante li prosaic romanos, por to importa ja li corage del
desesperantie. Si lu max important por nos es li conossentie de un
poesie original e genuin, tande yo proposi remplazzar latin per chinés,
Yes, seriosimen! ...Li aconossibil poetes, li rafinat tard romanos,
quam Catull e Propertio, ti fin decadentes on
ya
ne posi in unesim plan in li scol. Li grandesse roman ne manifesta se in
li litteratura; -- li instruction historic, un tur in li jure roman,
li regard al temples e aquaductes roman posse dar nos un notion mult plu
clar pri it. No, li motives cultural, ideal ne vell valer un decesim
parte del du mill penosi leciones servit al scoleros.

Resta li practic argumentes in favore del latin. No, anc ili ne resta.
Unesimmen: li studie del jure roman diminue visibilmen; li
introduction del nov code legal civil va bentost completmen remplazzar
it. Duesimmen: On di, que latin facilisa al german-parlant li aprension
de italian e francés. Corect. Secun li sam principie noi vell posser
recomandar al franceses prender un curs preliminari in gotic o german
medieval. To grandmen facilisa li studie german! Ma in ambi casus li
preparation es tam ampli, que nequande on va rejunter a tis queles
stira strax vers lor scope. In fact, pro tro mult latin, solmen un
minimal minorité de nos obtene solmen mem li elementari conossenties pri
italian, o possession complet del lingue francés. E ambicos vell esser
ya tam ínfinitmen plu important por nos german-svisses! Pro practic
motives. Ex francés poetes noi bosse ganiar íncomparabilmen plu mult
quam ex poetes latin. E in fine un detriment direct quel li latin fa
nos, benque ne che nor vicinos de west: it
corupte li stil del lingue matrin. Ti infection explica nor stil german
cutin, abstract, trenant... in fine, noi deve cuidar li cultura german
e ne ti antiqui.

Ye grec, «practic argumentes» a priori ne hay. It acte se pri
comprender un altissim cultura, quel certmen apare quam contrast a nor
«industrialisme, utilitarisme e nor politica real.» Ma esque jamá on ha
audit, que in Germania li grec professor es un factor de erudition
vivent, o un hom hellenic? Ordinarimen il es descrit quam li precis
contrarie: quam un filologo pedantisat. Qualmen il posse satisfar su
tache tam risibilmen contrari a su person? In su profund pensas pri
li «future de nor institutiones eruditori» Nietzsche di «Un
veritabil «classic erudition» es un cose tam ínauditmen desfacil e
rar, e demanda un tam complicat talent, que it es reservat a naivitá o
insolentie, promesser it quam atingibil scope del gimnasie.»

Pro que it do posse acter se solmen pri un impression fort e durabil, un
important inspiration, ma ne pri un complet comprension del hellenic
munde, e pro que notorimen li rutine instructori fa nausear a multes li
juida, it questiona se esque on ne posse economisar li conossentie del
antiqui e modern cultura.




In un láter yo ha personalmen experit, que malgré conosser li lingue
latin, li roman litteratura posse restar nos mort, yo save in altri
láter, que noi posse obtener un suficent idé pri li nucleo del cultura
hellenic sin li minimal notion pri li lingue grec. Esque li mal
conossentie linguistic ha impedit Schiller comprender e formar grandesse
antiqui? Anc Goethe yo deve alegar. In su oldesse il enuncia se
(regretabilmen
yo ha obliviat li textu precis) que pro li mult excellent traductiones
il proprimen desconsilia li studie del grec quam superflú. To il ha dit
ante cent annus! Quant plu to deve valer ho-témpor, quande ultra li
arte traductori plu developat un excellent litteratura de historie
cultural e artistic, un multité de facilmen accessibil reproductiones e
li plu facil accessibilitá del originales ínauditmen facilisa li
comprension...

...Esque it ne vell esser un foll tentative auxiliar li retorn del
debil humanisme? Mort lingues deve esser sepultet, poc a poc ili posse
dangerosimen infecter li frisc aer. Nequi va Impedir lor ulteriori
section a filologos e specialistes; ma on va serchar deschargear li
mentalmen hipernutrit yunité -- e to es completmen conform al sens del
antiqui ideale eruditional -- del studie devorant témpor e fortie pri
mort lingues e va provar directer les vers sport, cultura corporal e un
líber juition de nor propri creationes artistic.   (Trad.
I.F.)

Prof. Robert Faesi.



Li musica de Beethoven tro modern!

Precios manuscrites, scrit de Beethoven self, ha just esset decovrit. Li
yelbat folies, sur queles le corectiones astona per lor multitá, pruva
li cuida aportat del mastro al max litt variationes. Ti rarissim
documentes representa un considerabil valore. On crede que Beethoven,
durant un sejorn in Austria, obliviat su compositiones che su hósped, li
prince Nicolas Esterhazy, de u ili venit tra ínconosset vias til li
butíca del antiquario.

Ma on ne savet -- on aconosse it per un litt note tre leibilmen scrit
-- que li prince trovat li musica del genial compositor «tro modern».
Il expresset su desaprobation a Beethoven self. E. Beethoven, justmen
ofendet, nequande retornat in li castell. Li pezze talmen criticat esset
li celebri Messe in re quel, quam on save, es li simetric del Solemni
Messe.

Vi pro quo quande Messe in re aparit, in 1812, it esset dedicat al
prince Kinsky.

Li civilisation. -- Un explorator-viageator, captet de canibales sur un
solitari insul, successat in ultim moment fugir per un canó de lor
caldron. In li tenebre li persequeto atinget
un costa ínconosset e eat a terra. Cautmen il aproximat se a
un cabane por audir de qual specie esset li
habitantes. In li cabane un rud voce muit:
«Tu infam rascale, si ancor un vez tu súpera mi ass, yo paffa te un balle
al capach» e clic de un revólvere sonat. Aleviat li viageator sospirat:
«Mersí a Deo! Homes civilisat!»




## Li tepid hivernes

Qualmen va esser li proxim hiverne? Frigid, dulci, tepid? Contrarimen
al vulgari opinion, li max desirabil es li frigid. Vi quelc historic
factes pri li hivernal temperaturas. In 1172, li hiverne esset tam dulci
que li avies comensat nestar in januar; in februar li árbores esset ja
covrit de folies. In 1183 li hiverne ne evenit; li vegetation esset tam
avansat que li fruct-árbores esset floreant in decembre e que li viniero
floreat six semanes poy; li vin-recolta posset
esser fat in julí ma li quantitá esset tre
litt. Januar de 1258 videt li pomieros e li
fresieros in flores; on vendit violes in li die de Cristfest. In 1421,
li árbores floreat in marte e li viniero in
april; in li fine del sam mensu li cereses
esset matur. In 1529 ne evenit un sol frost. Januar 1538 videt li
jardines florear. Francia ne conosset li frost in 1588, 1605, 1609,
1617, 1619, 1622, 1650. Durant hiverne 1658-1659 ne cadet li nive in li
planage. Si li comensa del hiverne 1709 esset extraordinarimen dulci, li
comensa de 1710 esset tam frigid que li Channel, que li Mediterrané
esset gelat in parte e que mult persones morit de
frigore.

Li hiverne 1782-1783 esset caracterisat de numerosi stormes.
Considerabil perdes in 1796 esset causat pro li frost quel evenit pos un
tre dulci hiverne. Recentmen anc li hivernes de 1877, 1881, 1889, 1892
esset anc tre dulci ma li frost in marte surprisat li vegetation tro
avansat e destructet un parte del recolta. On posse dir que dulci
hivernes es nociv. Li populari proverbies save it tre bon: «Nivosi
annu es fructosi», «Tro bell hiverne promesse un estive in li aqua».

Li fortie del reclame. -- Un letor videt un die, in su jurnale, in li
págine de anuncies, ti-ci:

«A vendir, un cavall unoculat».

-- Quel imbecil, il exclamat, pro quo metter tal anuncie? Qui va do
comprar ti old cavallach.

Li sequent die, il sercha rapidmen in li anuncie «A vendir, un cavall
unoculat». E li letor ancor plu ridet.

Li triesim die, li anuncie esset ancor in it e letor ancor ridet. Talmen
it evenit li quaresim, li quinesim die.

Li sixesim die, li anuncie ne plu esset in it. Li letor hat comprat li
cavalle unoculat.

Un grand poliglott. -- Li cité de Frankfurt sur Main possede un
celebritá: li professor Hans Schutz, quel parla circa 290 lingues e
dialectes del munde. Su patre conosset in tot 12 lingues. Li filio
heredat naturalmen su linguistic capacitás. In li etá de 9 annus il
comensat per italian, poy anglés e francés. Poc a poc il studiat li
diferent lingues gruppante les per families e su conossenties inrichat
se rapidmen. Secun su opinion li max desfacil lingues a assimilar es li
dialectes de India e Caucasia. Anc hungarés e basc postula mult
eforties.



Anaconda li max long serpent. Li max long serpent sembla esser li
anaconda, habitant li spess forestes del Brasil. Un viageator raporta
que il hat mesurat li longore del pelle de un anaconda e trovat 16
metres; il anc trovat un vez un squelette del sam serpent quel esset 15
m. long. Su inquestes sembla pruvar que li límite es 18 m che ti
serpentes, longore quel aparenta li anaconda al monstrus del tertiari
terrenes e del inferior cretacé. In fact li diplodocus have 25 m del
musel til li extremitá del caude.

Li númer de librerías in li munde

Francia es considerat quam li land in quel on lee max mult. «Le
Bulletin du Livre» ha publicat evaluationes del Librería mundal in
Stuttgart queles sembla pruvar to. Li númer de librerías distribue se
quam seque al quin grand nationes:

Germania: 15.000 libreros por 63 milliones de habitantes; Unit States:
6000 libreros por 126 milliones, Grand-Britannia: 10.000 libreros por
43 milliones, Italia: 3000 libreros por 43 milliones; Francia 60.000
libreros por 42 milliones de habitantes.

Hay do in Francia un librería por 700 habitantes, in Germania un por
4200, in Grand-Britannia un por 4300; in Italia un por 14.334, e in
U.S.A. un por 21.000 habitantes.

Li centenarie del cigarette. -- Secun un legende, un egiptian soldat,
durant li guerre contra li Turcos in 1832, trovat paccas de tabac
abandonat de un caravane e, ne havent pip,
utilisat li paperin etuí de cartuche por posser traer alcun
saporosi halada de su raptage. Li principie
del cigarette esset decovrit.

Ma solmen in 1861, fa memorar li francés jurnal «Le Temps», un Greco,
exoficero in li russ armé, nominat Théodoriti, apertet, in Leicester
square, in London, li unesim butica de cigarettes tot fat. Quar annus
antey, un altri Greco hat installat, in li sam quartere, un micri
magasin u il vendit hachat tabac e special paper. Il havet quam clientes
Russes, Grecos, Hispanos e Angleses quel hat acustomat se al cigarette
durant li guerre de Criméa.

Li cigarettes de sr Théodoriti esset omnis con li extremitá in carton,
secun li russ maniere. Lor popularitá incitat un altri Greco, sr
Aurarnachi concurrentiar le in 1865. In comensa evenit un violent
oposition del mercatores de cigarres quel protestat contra li nocivitá
del paper. To decidet un fabricant mascar li paper per un folie de
tabac. Circum 1878 li unesim american cigarettes in tabac de Virginia
aparit sur li anglés mercate.

Li tro astut apotecario. -- Un bell yun dama intrat li apoteca e
questionat li apotecario con genat facie, ca ne hay un medie prender li
oleo ricin sin sentir mal sapore.

Li facie del apotecario iluminat se. «Ples prender plazza durant un
moment, yo va parlar con li chef self. Forsan vu interim prende un
glass de limonade?»

Il surtit e retornat con li trinc, quel li yun dama trincat con plesura.
Poy ella questionat: «Esque li apotecario ne va venir bentost?»

Li apotecario ridet contentmen: «To esset solmen un pretext. Li oleo
quel vu tant timet, esset in li limonade!»

Li yun dama pallidijat e hastat al porta: «Idiot!» ella criat, «li
oleo esset por mi fratre!»




## Bibliographie

Mitteilungen des Hoerbiger-Instituts 1938 (6/7.)

-- Ti revúe, redactet de sr. E. Pigal in Wien, contene in chascun
numeró un sumarie in Occidental de omni articules publicat e scrit in
lingue German. Li max recent numeró have quam titul «Terrestri tempe
iniciat e dominat ex li cosmo» e tracta li importantie del cosmic
influenties sur fenomenes meteorologic, secun li explorationes scientic
del Hörbiger-Institut in Wien. Li tema es tro vast por possibilitar un
reproduction sub form de summari condensation, tam plu quam li materie
es desfacilmen accessibil a letores queles possede null o solmen
rudimentari conossenties pri fisica, matematica e astronomie, quo es
céterimen anc li casu del recensor. Yo vole do adminim expresser nor
grand joya que li lingue Occidental ha trovat in li publication del
Institute Hörbiger un tant preciosi possibilitá de practic aplication.
Por noi it es nullmen astonant vider con quant elegantie e fidelitá nor
lingue presta se al traduction e redaction de textus scientic, mersí a
su qualitás íncomparabil, ma it es tre bon que li neutral
publica
e precipue li scientistes mey posser convicter se sammen per li letura
del summaries in Occidental pri li grand valore de nor lingue specialmen
in lor propri dominia. De ti vis-punctu un sol summarie vale plu quam
cent brochuras de propaganda. E it es injoyant que li activitá del
Institute Hörbiger ne ha suffret sub li actual circumstanties economic e
politic tre desfavorabil queles afecta presentmen presc omni landes in
li munde, ma posse continuar su ovre de scientic exploration in li sam
maniere e spíritu quam til nu. Adresse del editoría: Hiessgasse 12,
Wien III.

_A. Matejka_


## Ex li paper-corb

Quo on va vider in 1939!

Noi visitat in ultim témpor un celebri profetessa, quel pos har studiat
atentivmen li sediment de su café, formulat li sequent evenimentes por
li annu 1939 in li munde interlinguistic.

1. René de Saussure va parturir un nov sistema quel il va nominar
Proto-Esperanto por bon pruvar que to es li unesim, e ne li 20-esim,
quam asserte maliciosi historianes.

2. Sr Collinson va corecter criteries de IALA talmen que li finales
-ojn, -ajn, -ujn va esser excludet del futur lingue selectet de ti
corporation.

3. Sr Röhnisch va far constructer un nov asil destinat al dementes, de
quel li númer cresce ínquietantmen in li munde
interlinguistic.

4. E. de Wahl va renunciar a su fushlaboruro e crear un altri lingue
international modern sur li base
greco-sanscrit.

5. Ti nova va tam entusiasmar sr Quarfood, que il va decider comprar un
libre de aprension de Occidental por finalmen conossentar se con ti
lingue maledit.

6. Sr Ilmari Federn va far un sejorn che li redaction de «Progreso» por
curar se de su access de «agressivitá» de quel li contagion ha captet
le durant su sejorn in Chapelle.

7. Sr Berger va revelar, secun nov documentes autentic e ínconosset, que
li ver creator de Occidental ne es de Wahl ma in realitá Rollet de
L'Isle, pos quo ti ultim senior va far processu por revendicar li
propretá de su ovre.

Ma nor profetessa asserte que su sediment de café have ancor mult coses
a revelar.

Ella va continuar su exámin e comunicar nos altri novas li proxim vez.
  Moskito.

Un fémina a invidiar

Sr Maria Zogarska in Lodz es un medicinic enigma por li medicos. Ella
have 65 annus, es maritat desde 37 annus, ma ne monstra necun simptoma
de olditá: ancor hodie ella aspecte quam un yun flicca. Li medicos
queles ha examinat la, raporta, que su pelle ne ha oldijat o arugat se
nullmen. Sra Zogarska vive normalmen, ama trincar ocasionalmen un litt
glass de vin, ma ni fuma, ni -- pro gusta personal -- trinca ni café
ni té.




# Cosmoglotta B 20 (oct 1938)

Numeró 20 (7)    COSMOGLOTTA, Serie B   Octobre 1938


## Richess natural o patologic

_Edgar de Wahl_

Quam yo ja ha indicat multvez, li psicologic e psicofisic efect es
caracterisat per to que in li spacie del max frequent usation, del
special centres de interesse o necessitá vital, li diferentiation del
images, conceptiones, perceptiones optic, acustic, palpativ etc. es plu
grand quam in li altri partes. To sam on posse vider anc in li mental
sfere e psichic dominia, talmen que in li sfere del interesse on
distinte mult litt diferenties e finesses, queles in lontan dominias ne
es prendet in calcul.

To noi vide in tal nominat tecnic paroles o abstract idés, u li sam
parol posse significar mult divers nuancies, p.ex. li parol
«redaction» posse significar tam li action de redacter, li institution
redactent, li locale u it es practicat.

Si on compara con ti generalisation li imens richesse de derivates,
p.ex. del parol diábol, quel in li medietá ludet un rol important in li
psichica del homes, on va posser vider li incarnation de ti lege.
Specialmen rich in ti relation es li popules romanic, pro li grand
influentie del eclesie catolic:

Diábol, diábola, diabolessa, diabolon, diabolosi, diabolic, diaboletto,
diabolettinio, diabolazzo, diabolissimo, indiabolat, diabolie,
diaboleríe, diabolitá, diabolentie, diabolacho, diabolear, diabolificar,
diábolmen, diabolettello, indiabolar, desdiabolat... es formes un poc
occidentalisat del divers formes national (italian, hispan, francés,
catalan etc.)

Qui conosse li sens del divers sufixes in Occidental strax posse capter
li nuancies e diferenties che li divers paroles, queles nequande have li
sam signification. Ja li possibilitá dar ti nuancies in un form
occidentalisat monstra clarmen li instinctiv naturalitá de Occidental e
li ver sense atribuet a chascun del sufixes in Occidental.

Lass nos nu comparar li possibilitás representat per Esperanto:

Noi vide que in li casu de «redaction», Esperanto ne possede ti vermen
international parol, si noi abstrae del form «redakcío» quel sta
extern del derivation esperantal. Ma vice to on have «redaktado,
redaktistaro, redaktejo», nuancies superflú, pro que ne usat necú.

Qualmen su sta li cose con li derivates de diablo in Esperanto:
«diabla, diableca, diableco, diabligi, diablacxo, diableto, diablego,
diablaĵo, fidiablo.» To es omnicos.




On vide do clar, que ta u it es desirabil far diferenties, sublinear
nuancies possibil e usat in li natural lingues, Esperanto es mancativ, e
mem ti derivates queles it have, have un form usat necú. E ta, u in null
lingue on fa diferenties, Esperanto trova necessi imposar al usator
superflú finesses, e in form foren a omnes o usar un form simil al
existent (with a little adjustment, quam di li criteries
de IALA) ma sin coherentie etimologic.

Occidental seque li leges psicologic e psicofisic, Esperanto un schema
rigid e foren al vive.

Li Esperantistes defende lor lingue, assertente, que ti sufixes es
superflú, proque ili significa lu sam e pro to es misguidant. In fact
inter li supracitat exemples de occidentalisat romanic formes de
derivates de diábol ne trova se ni un sol pare de paroles con totalmen
identic sense.

Naturalmen on sovente ne va usar formes con un totmen special nuancie,
ma to ne contradí a to que li sense del sufixes, queles reproducte
formes trovat in li divers lingues, es rectmen interpretat in
Occidental. Adplu nor exemples monstra que Occidental posse incorporar
se per su sufixes paroles trovat in un grand númere de lingues, queles
singul ne usa omni ti divers formes. Talmen Occidental monstra se quam
li max rich lingue del future con un possibilitá de imens modulation ta
u to posse esser necessi. It have li instinctiv potentiale vital in un
gradu, quel til nu esset ínconosset in li plan-creat lingues. Esperanto,
in contrari, possede un metode schematic, foren al postulationes del
vive e del psicologie, e quel genite formes ne trovat necú ni per li
form ni per li sense.

Por monstrar li diferentie del nuancies yo va ci dar li traduction o
circumscrition in german.



diábola, diabolessa = Teufelin, Teufelsweib

diabolon = Teufelskerl (Dievelskerl, Deubelskerl)

diabolosi = voller Teufel

diabolic = teuflisch, wie ein Teufel

diaboletto, diabolettinnio = Teufelchen

diabolazzo = ungeschlachter grober Teufel

diabolissimo = Oberteufel, Höchstgrad eines Teufels

indiabolat = verteufelt, eingeteufelt

diabolie = Teufelei, teuflischer Gedanke, Idee

diaboleríe = Teufelei, teuflische Handlung

diabolitá, diabolentie = Titel, Teuflische Majestät, parallel zu
majestá, excellentie

diabolucho = armer Teufel, jämmerlicher Teufel

diabolear = teuflische Gedanken haben, teuflisch handeln

diabolificar = zum Teufel machen, erneennen (vgl. santificar, deificar)

diábolmen = auf teuflische Weise, verteufelt (als Adverb)

diabolettello = Teufelskind

diabolallia = Teufelsbrut, Teufelspack

desdiabolat = exsorciat

indiabolar = zum Teufel machen, einteufeln

diabolist = Teufelsanhänger

diabolisar = zum Teufel machen, einteufeln, verteufeln

etc. etc.



Forsan on va dir: «Pro quo tant nuancies totalmen superflú?! On deve
abolir li majorité de ti sufixes!» Ma li cose es ti que quasi omni ti
sufixes es trovat in altri ja international paroles, queles on ne posse
abolir; do li sense del sufix deve esser preciset, e si it ja existe, on
posse usar it anc in altri combinationes. Do li richess de Occidental ne
es un sorte de elefantíase, ma un tot natural e san exuberantie vital.
Li possibilitás es enorm, ma it totmen ne es necessi usar absolutmen
omni possibilitás.

Lu essential es que Occidental contene li potential possibilitás evoluer
in ti direction quel li vive e historie va postular. Anc li maniere del
expression del necessi nuancies totmen ne es prejudicat per li sufixes,
nam sammen li evolution posse ear in li direction analitic secun modelle
anglés, p.ex. «diabol-mann, fémina diabolic, diabolic maniere de acter,
diabolic action, povri diábol, evocar diabolic furie», etc. etc.

E on ne deve castrar nor lingue despermissente li possibilitás de
natural evolution!




## Li verb «star»

_Ric Berger_

Ja in 1908 on discusset pri paroles defectosi de esperanto, queles li
Idistes volet corecter. Couturat criticat por exemple quelc verbes de
Esperanto quam far-i, dir-i in queles li finale del infinitive es
expresset du vezes, per r e per i. Il opinet, pro li sam rason,
ínpossibil scrir far-ar, dir-ar e adoptet in su Ido fac-ar, dic-ar. Li
solution vell esser bon, si ne regretabilmen pro li sintetic passive de
Ido per -es- e su esperantic finales -as, -is, -os, tal radicas fac-,
dic-, vell dar acumulation de sibilantes just in paroles usat tre
sovente: dicesas, facesos, facesez, etc.

Tamen, por un altri verb, stari in Esperanto, quel anc contene du vezes
li finale del infinitive, Couturat decidet conservar li fals radicale
star e dir in Ido starar. Il explicat que li ver radica latin es sta, e
ne star, ma que it ne esset possibil adopter it pro que Ido separa
st-ar, e li radical resultant, st-, vell esser tro curt.

Ja in 1909 un Idist, sr Böckl, criticat ti exceptional form star-ar con
du successiv finales del infinitive e proposit li radicale stit-
(stit-ar). Pos long discussiones li Academie Idistic adoptet li verb
stac-ar quel have in fact solmen un sol vez li finale del infinitive.




Ti solution idic monstra un vez in plu li falsitá del base de
Esperanto-Ido. In realitá, quam Couturat confesset, li ver radica es
sta. Si on admisse, quam in Occidental, que li finale del infinitive es
-r e ne -ar, tande necos impedi adopter li verb sta-r, quel da in
presente: yo sta, noi sta. Ti radica permisse poy derivar regularimen li
tot familie: sta-bil, sta-bil-itá, sta-bil-isa-r,
sta-bil-isa-t-ion, ín-sta-bil, sta-t-ion, sta-t-ion-ar, sta-t-ion-ari,
con-sta-nt, etc. etc. Omnicos deveni natural e perfectmen regulari, e on
ne besona plu atender li decisiones de un Academie por trovar li form de
chascun derivate.




## Belgia, Flandria, Nederlandés

De sr Morris de Katelaere (Antwerpen), li redaction de Cosmoglotta ha
recivet li sequent interessant geografic-linguistic remarcas:

Por li land Belgia noi trova li sequent términos: in Nederlandés België,
in Francés Belgique, in German Belgien, in Anglés Belgium. In omnis
trova se li radica belg. Francés usa un adjectivit form «belgic» in
«Belgique».

Li nómin del population es (in singulare): Nl. Belg, F. Belge, G.
Belgier, A. Belgian. Li adjective es: Nl. belgisch, F. belge, G.
belgisch, A. belgian. In Occidental vu ja usa por li land: Belgia. Por
li population yo proposi: Belgo, Belga, Belge. Lingue: ne existe.
Adjectiv: yo proposi «belgic». P.ex. li belgic franc.

In li nordic demí de Belgia habita un population de 4.500.000, li
majorité del belgic population, nominat in Nl. Vlaam o Vlaming: in F.
Flamand, in G. Flame, in A. Flemisch. Li lingue Nederlandés have ta li
local nómin de Nl. Vlaamsch, F. flamand, G. Flämisch, A. Flemish. Li
region es nominat in Nederlandés secun li sam radica «Vlaam» quo ha
dat «Vlaamderen» modificat per assimilation a «Vlaanderen». Ti form
del nómin ha determinat li formes in altri lingues: F. Flandres, G.
Flandern, A. Flanders. In Occidental it sembla me preferibil haver
solmen un radica por li tri derivates. Flandr- sembla esser plu
caracteristic quam Flam o Flem. Yo vell proposir: por li region Flandria
(quam in Latin); por li homes: Flandrés; lingue: Flandrés; adjectiv
general: flandrés (por homes e lingue); adjective por special
regional-geografic términos: flandric: p.ex. li flandric suol.

Vu sovente usa li vocabul Holandés por designar li lingue Nederlandés.
«Holandés» es un local denomination in li provincia Holland, quam in
Belgia li sam lingue es nominat localmen e ínoficialmen «Vlaamsch
(Flamand, Flemisch, Flämisch -- Flandrés)». Ma li oficial e scientic
nómin in Nederland quam in Belgia es «Nederlandsch» do «Nederlandés».
Esque vu ne posse egardar to in vor revúes?

It es evident que li términos «Hollandés» e «Flandrés (Vlaamsch)»
have lor importantie por designar li local e dialectic diferenties in li
lingue populari e dialectic de ambi regiones: Ili deve do esser reservat
a ti special signification. --

Li remarcas de sr De Ketelaere merite plen atention. It es índubitabil
que in li sovente desfacil decision pri nómines geografic li opinion del
habitantes self del concernet regiones posse dar valorosissim
indicationes por li solution.




## R. Berger: Terribil menacies

Li colectiv response intitulat «"`Progreso`" atacca nos» e signat de
Berger, Federn e Matejka ha provocat li colere de sr Cornioley,
presidente e cassero del Ido-Union. Il inviat me un lettre qualificant
me quam «mentitor, demagog, histeric jurnalist» etc.; e sr Heinz
Jacob, secretario del Ido-Union, ha declarat al Institute Occidental que
il «plenmen consenti» con ti lettre. Talmen li elegant vocabularium
inaugurat de sr Röhnisch (on memora li famosi «dementes») sembla nu
propagar se fructosimen in «Idonia».

Yo save tre bon que mi activitá in favore de Occidental ha exasperat li
conservatori Idistes e yo ne expecta que ili va inviar me un certificate
de bon conduida. In 25 annus de practica interlinguistic quam
Esperantist, Idist e Occidentalist, yo havet sat mult ocasiones penetrar
in li cordie homan. Do li injuries de sr C. ne astona me. It existe por
il circumstanties atenuant: quande on es in sam témpor presidente e
cassero de un societé in decadentie, on have du rasones vice un por
perdir li self-control.

Ma pro quo ti explosion de colere? Pro que yo havet li audacie criticar
su historie aparit in «Progreso»: «30 yari de Ido».

Quande li redactor de «Progreso» signalat e criticat mi «Ver historie»,
yo considerat ti critica (quel esset adver poc comprensiv) quam normal e
Cosmoglotta B mem reproductet it (p. 99 de 1937) sin adjunter
protestation. On ne posse esser plu amabil vers un concurrent!

Ma quande li redactor de Cosmoglotta da su opinion pri li «historie»
publicat in «Progreso» sub li signatura de sr Cornioley, ti ci es sufocat
de indignation. Do il tolera ni li contradition, ni li reciprocitá. Su
prosa il considera quam tabú. Si il vole mantener ti íntolerantie in su
cariera jurnalistic, yo posse predir que in future il va nequande
descolerar durant li 12 mensus de chascun annu.

Sr C. alega que su historie es solmen li manuscrite de su discurs fat in
Paris 1937 ante conosser mi historie, e que il ne havet li jure changear
it. Ma esque it do esset ínpossibil mentionar li nov conossentie, que
Couturat e ne De Beaufront es li autor de Ido, in un ped-note o un
parentese?

Sr C. explica que su historie del Delegation es basat sur li «Historio
di nia linguo» quel prof. Jespersen ha publicat... in 1912! Il ne save
que de 1908 til 1912 omni articules interlinguistic de prof. Jespersen
esset controlat e sovente modificat de Couturat self, til quande prof.
Jespersen, justmen exasperat de ti tutela, demissionat quam presidente
del Ido-Academie e cessat omni colaboration ye «Progreso». Plu tard
prof. Jespersen ha racontat plu líbermen li factes in su «Publika letro
al Idisti» in Mondo 1927, in su libre pri Novial 1928 e in su recent
«Men labore por un international lingue» (Novialiste 1937). Li
documentation do ne manca, ma sr C. tace pri omni to; solmen li opinion
de prof. Jespersen ante 1912 es digni de interesse!



Pri li «Historie» de sr C. vell esser mult a dir: sempre li sam
version de Couturat, li sam dogma oficial pri li unic culpabilitá del
Esperantistes. Omni erras de Ido, linguistic e historic, tacet. Ma it
vell esser ínprudent citar ci li obliviationes e ínexactitás de su
historie e anc de su lettre: sr C. vell exploder! Yo prefere atender til
quande il va esser un poc calmat.

It es tamen interessant constatar que sr C. in su historie critica e
moca li Esperantistes pro lor oposition al reformes. Il asserte que in
li congress esperantistic de 1908 li «reformproblemo pasionoze
ignoresis» e alude li «tragikomediala naraco» de ti congress.

Si on vole parlar pri li «tragicomic» escamotation de reformes, on ne
besona retornar til un congress esperantistic de ante 30 annus; li
recent Ido-congresses sufice quam exemples! nam in ili li
«reform-problemo» esset ancor plu passionatmen ignorat. ON ne deve
rider pri li altres quande on fa sam quam ili.

Yo constata solmen que sr C. permisse se mocar li Esperantistes pro lor
ínmobilisme, ma strax furia, quande li Occidentalistes adressa li sam
reproches a Ido. Li diferentie es curiosi!

Con un desarmant certitá, sr C. acusa me har sol scrit li colectiv
lettre incriminat e har fat signar it del du altres. No, senior! Si
Couturat dat li mal exemple far signar su «laboruro» de un altri
person, to ne es un rason por creder que noi Occidentalistes imita le.
In realitá nor response colectiv es li combination de nor tri responses
separat. Yo es tre flattat vider que on atribue me li patrinitá anc del
excellent argumentes de srs Federn e Matejka, ma yo refusa esser un
furtard!

Sr C. fini su sermon per terribil menacies. Il scri me «Ocul por ocul,
dent por dent». Si yo ancor un vez critica le publicmen, il va dar me
un bastonada!



«Votation pri Cosmoglotta»

Li redaction de Cosmoglotta mersía sincermen pro li bell serie de responses al
question-cedul pri Cosmoglotta, quel noi inviat a nor occidentalistes
abonnatores. Li responses testimonia pri li viv interesse quel Cosmoglotta trova
inter su letores e es nos tre, tre valorosi por li future de nor revúe.
Pro que totvez li ultim nró de Cosmoglotta B aparit con retard e li brevi témpor
ancor ne permisset a omnis responder a nor 16 questiones, noi vole
atender li nró de decembre de Cosmoglotta por parlar pri li resultate del
opiniones recivet; talmen tam multes quam possibil posse enunciar se pri
Cosmoglotta.

Solmen a un remarca quel trovat se in quelc responses, noi posse
responder strax: Alcunes accentuat li diferentie de impression e
propagativ valore inter li edition printat e poligrafat, e que li litt
tipes de Cosmoglotta B ne es egalmen apreciat de omni ocules. Ili questionat ca
vermen li diferentie de custas inter printation e poligrafation es tam
considerabil, e alcunes expresset esser pret payar un precie de
abonnament plu alt, si Cosmoglotta vole aparir con 12 numerós printat.





Sin inprofundar nos in administrativ detallies, noi posse responder, que
in li present circumstanties un change ne es possibil: Un numeró de Cosmoglotta B
poligrafat (con covriment!) custa solmen 1/5 (un quinesim) de un numeró
printat! On ne deve obliviar que interlinguistic gazettes havent 12
printat numerós per annu generalmen jui rich donationes o have mecenes
por payar li deficite, durant que Cosmoglotta vive per li intrinsic valore de nor
lingue e per su propri medies, i.e. li abonnamentes payat -- NB payat! e
lor númere regretabilmen ne es identic con li abonnamentes liverat.

Li solution haver 12 numerós printat de solmen 8 págines es ínpractic,
considerante li abundantie del materie a publicar e li vive sempre plu
intensiv e expandet de nor movement. Sub li present conditiones -- si noi
ne trova un mecen -- noi vell posser publicar 12 numerós printat de 16
págines chascun solmen si (a) li precie de un simplic abonnament es
augmentat de SFr. 4.— a 8.— (ja li present precie es considerat quam sat
alt de multes!); o si (b) noi gania 1000 (mill) nov abonnatores! Ti
ultim es li max facil del indicat solutiones, si omni abonnatores -- anc
vu -- vole far un propaganda un poc plu activ in favore de Cosmoglotta.

Administration de Cosmoglotta



Oscar: Litt observationes

In li restoration del litt cité on discusset li etern problema de
alcoholisme, abstenentie, prohibition etc. Un audaciosi gast demandat
que li restorator mey anc dir su opinion. Ti, un mann jovial e
diplomatic, respondet nobilmen: «Quo vu vole...?! Yo es restorator, e
it es me índiferent ca yo vendi a mi clientes trincages alcoholic o
sirop de fructes...» Ti response esset considerat quam un bon joc e
evocat grand aplause del auditores -- sin mult reflecter pri li detallies
e consequenties de tal atitude. -- Tal reflectiones in contrari esset fat
de quelc membres del societé de abstenentes, nam li sententie del hósped
hat esset difuset tra li cité, e on discusset it. Alcunes accentuat li
fact que alcoholic trincages es toxic e nociv, durant que trincages
ne-fermentat es salubri; altres mentionat li experientie fat in cert
landes, que per vendir bon trincages restoratores gania considerabilmen
plu mult quam per alcohol, nam ili posse vendir les ne solmen a mannes,
ma anc a féminas e infantes, do have un clientela considerabilmen plu
ampli quam li venditores de alcohol. Ma presc omni abstenentes concordat
pri interpretar li response del restorator nullmen quam un geste de
generositá e largess de vispunctus, ma quam un oportunisme astut e sin
conscientie. Nu, abstenentes facilmen exagera; to certmen es debit al
influentie del alcohol -- ne trincat...






Pro quo yo memora ti historie, quel ne have necun relation al
interlinguistica? Nu, yo audit cert interlinguistes professer: «Yo es
in unesim linea mundlinguist, e li sistema es un afere secundari.» E yo
audit li comentaries de cert altri interlinguistes, queles insistet pri
li fact, que mecanistic sistemas falsa li lingual
sentiment de lor adeptes («intoxicar»), durant que natural sistemas es
conform a lor san e natural maniere pensar e parlar; e de altres queles
mentionat, que per un lingue ínmediatmen comprensibil on atinge un tre
grand publica, mult plu grand quam per un lingue comprensibil solmen a
iniciates, e que in consequentie un vermen astut interlinguist volent
far profit... ma ili petit me ne trahir li secrete comercial de lor
firma.

Que li argumentation tendent a convicter li grand publica pri li
necessitá, utilitá e comoditá de un Lingue International ne depende del
special sistema propagat, to es un fact ne besonant grand demonstration.
It do nullmen astona, que, desde Volapük, Esperantistes, Idistes e
Occidentalistes ha sempre successivmen transprendet un bon parte del
argumentation de lor respectiv precessores. Ti comunitá del traditional
argumentation es tot natural e ne posse frappar nequem.

Mult plu astonant it es, si alquel argument ea li via contrari, i.e. si
un schematic sistema prunta un argument considerat quam specific por
Occidental: sur li márgine del «Monatala letro», mensual circulare del
«International Language (Ido) Society of Great Britain», chascun qui
vole posse leer un textu propagativ printat quel contene li sequent
frases:

The Auxiliary Language Ido (Reform-esperanto) is a synthesis of all the
natural elements of the living languages. Ido is therefore the best key
for the easy apprehension of any living language.

Li auxiliari lingue Ido (Reform-esperanto) es un sintese de omni natural
elementes del lingues vivent. Ido es pro to li max bon clave por facil
aprension de vivent lingues.

To es nov. Ne li argument, ma su aplication a Ido. Céterimen to ne
impedi li pruntatores combatter in lor ideologie omni naturalitá quam
caotic, ínregulari e desfacil... quande ti naturalitá trova se che su
possessor legitim. In omni casu noi Occidentalistes debi mersí a ti
certificate de bonitá de nor argumentation, nam generalmen on ya ne
prunta coses queles on considera quam mal. Tamen, forsan, sub ti
circumstanties, it vell esser in future un poc plu polit plu ne denigrar
quo on prunta! On ne mey sputar in li bronn ex quel on ha trincat.




## On scri nos

Pranas Otas, Lituania, laborero, pos circa 2 mensus de studie, scrit a
sr de Wahl un carte, quel noi reproducte in sequent con omni erras
(corection in parentese) quam exemple del facilitá de Occidental por
laboreros de lingue matrin non-occidental:




____
Tre estimat Senior! -- Yo mersia vos sincermen pro li informationes e
librette pri li bell e rich mundlingue, quel yo ja posse utilisar pos
curt studie: Chascun hom va mersiar eternmen vos, car
Occidental-creator. -- Yo sempre va mersiar anc al institute por li
auxilie e revues. -- Estimat Senior! Till (til quande) mi adhesion
a APIS va esser inpressat (printat) in li «Cosmoglotta», forsan vu
posse inviar a me celc (quelc) adresses de occidentalistes ex divers
pays (landes), con quis (queles) yo vell posser corespondar
(coresponder) pri divers temas e progressar (progresser) in li lingue.
-- Ples auscultar (escutar) mi pet(ida)! -- Si vu, car senior, nu
ha(ve) alqual desnecesial (ínnecessi) Occidental-revues o insigne ples
anc invia(r) a me, nam pro material causes yo ne posse to atinar
(atinyer). Occidental-literatura es a me max car quam omnicos. Yo va
payar per bon labores. -- Vita (mey viver, o vivat) Occidental e su
creator! -- Con respectos(i) salutationes, Pranas Otas, Zem. Kalvarija,
Lituania, 10. aug. 38.
____

Un recent abonnator de Cosmoglotta, sr K. en Egiptia, scri a un de nor
colaboratores un lettre tre interessant, ex quel seque li partes
essential in version Occidental:

____
Yo sequet vor consilies e ha abonnat Cosmoglotta e complet li
Radicarium Directiv. Con ti documentes e ti altris queles vu ha inviat
me antey yo posset facilmen convicter me que Occidental es un enorm
progress in comparation a Esperanto, pro que it es -- sin contestation --
ínmediatmen comprensibil por quicunc have quelc conossentie del lingues
europan. Lass me tamen dir vos que yo have li impression que it es
forsan plu desfacil a aprender, forsan pro li «liberalisme» del
regules tam diferent del regules *categoric* de Esperanto. -- In plu,
un cert evolution deve har fat se desde li orígine, nam cert términos es
diferent secun ca on consulta li documentes datat de 1928 o tis datat de
1934: (Mi = Yo; Mu = Mi; duti, triti, quarti = duant, triant, quarant
etc.) Mem li duesim regul por trovar li radica del perfect (si li ultim
líttere e d o r...) ha esset augmentat plu tard: (si li ultim líttere
es d, g o r...).

Talmen ti documentation in evolution constant sembla esser preferibilmen
un materiale de studie (céterimen excellent) por iniciates, por labores
in «laboratoria». Ma it ne sembla me esser destinat al propaganda, o
adminim ne al edification del grand publica profan. Yo bon comprende que
probabilmen li medies por haver li amplitá del propaganda esperantistic.
It visa do preferibilmen tuchar persones «ex altri campes», i.e.
persones ja convictet pri li Lingue International. To es damage! Tam plu
quam persones queles ja ha sufret li «deformation» esperantistic have
desfacilitás liberar se de ili por utilisar li regules liberal de
Occidental. Durant que li publica profan, ne pre-influentiat, vell sin
dúbite esser plu facil a ganiar. Ma, quam yo ja dit vos, li
«materiale» ne sembla ancor pret por ti destination. Es to
intentionat? convicter (o victer!) antey li citadelle esperantistic ante
expander in li publica ti marvelosi instrument de comprension?

Ples ne creder trovar in mi observationes... alquel oposition al
propagande de Occidental, precipue ne in profite de... Esperanto! In
contrari, yo desde nu have ye mi disposition omni argumentes necessi por
mi colegos de nor litt gruppe Esperantistic, ma yo regreta indiger ancor
argumentes por li profanes ganiabil...
____





Sr K. tucha cert aspectes de problemas queles sin dúbite interessa mult
coidealistes, e noi debi mersí a il pro har posit les in tam clar
maniere. In fact, Occidental, sam quam Esperanto, Ido e etnic lingues ha
passat un cert evolution, quo explica alcun divergenties inter divers
publicationes. Ye li nascentie de Occidental, sr de Wahl ha publicat
solmen tre litt claves, e ili, sam quam li radicarium dat preferibilmen
general directives e ne un schema fixat in omni detallies. Il ha
plurivez declarat se contra omni rigid schematisme e accentuat que
libertá es plu facil quam regules contra li instinct. To esset un grand
avantage del linguistic vispunctu, nam it lassat e lassa ancor grand
facilitá al evolution, quam on ya ne posse previder in omni detallies, e
quel, pro just li elasticitá de Occidental, nequande posse chocar contra
fundamental partes de su structura, quam it fa che li schematic
sistemas. Del propagandistic vispunctu it esset un desavantage -- benque
it nullmen ha impedit li notorimen dinamic progress de nor movement --
nam durant li comensa, li «heroic» epoca de Occidental, chascun person
quel volet publicat un manuale de Occidental basat sur li principies
comun ma indicant detallies secun li respectiv gust personal, sin cuidar
demandar un aprobation capabil garantir un paralelisation central de
omni manuales. Nor letores havet ancor recentmen ocasion audir pri un
tal casu. Ma in parte to esset excusabil: til nu noi ancor ne have un
grand standard-ovre autoritativ por omnes in caracter del Fundamento del
Esperantistes. On do deve ne, quam fa cert espritosi adversarios de
Occidental, mocar «que hay tant formes de Occidental quam
grammaticas», ma in contrari admirar li alt gradu de unitá quel
Occidental ha atinget malgré li manca de decisiones central. Nu, quam on
save, labores de standardisation de nor lingue es intentionat e in parte
ja comensat. Pos to nor lingue va esser in alt gradu unitari e unificat
- ma ne schematisat! noi va bon cuidar lassar li necessi libertá por ne
impedir li lingual evolution natural! Li augmentation del regul de Wahl,
i.e. su elargation al líttere g es debit al certmen laudabil fervore de
cert coidealistes, ma it nequande ha esset aprobat de sr de Wahl self,
quel opine ínutil far un regul special por du o tri verbes de litt
frequentie e queles mem posse esser viceat per altris in ocasion de un
standardisation de nor lingue.

Sr K. tre justmen alude al manca de «medies». Altri sistemas, sub li
pretext sive esser li unic sistemas considerabil, sive esser li
resultate unificant de un decision colectiv, autoritatosi e definitiv,
ha savet capter rich donationes queles permisse les editor numerosi
manuales, lexicos e materiale de propaganda, durant que Occidental posse
obtener su materiale solmen tre poc a poc. Considerante ti impediment, e
comparante nor propagandistic resultates atinget quasi sin moné con tis
de altri movementes queles ha dissipat summas de 6 e plu mult ciffres
por trovar se nu in stagnation o decadentie, on posse esser contentissim
pri nor resultates, e omni nor amícos mey esser convictet, que nor
centrale labora con «plen vapore» por plenar li lacunes ancor restant
in nor litteratura e materiale.



Concernent li propaganda, li alternative inter «altri campes» e
«publica profan», ne hay un intention excluder un in favore del altri.
It depende del special capabilitás del singul coidealistes a qual
propaganda ili dedica se. Multes pensa quam sr K. Altres fa valer que in
fact, quam di sr K. li propaganda che li profan publica vell esser mult
plu facil, si noi antey successa esser li unic sistema «sur li
mercate». It es ver, que in li stil de cert de nor coidealistes li
«deformationes mental» causat del schematic sistemas ancor ne sta
completmen eliminat. Ma in altri látere it es un fact, que li grand
majorité del max activ e ductent coidealistes es Ex-Idites, ganiat a nor
afere per energic polemica. Anc li propaganda inter Esperantistes ne es
a negliger: Ex-Esperantistes in general es tre disciplinat e activ e
fervorosi Occidental-propagatores, e ili adapta se al mentalitá
Occidentalistic plu facilmen quam Ex-Idistes. Ma it es cert, li
propaganda inter li profan publica ne deve esser negliget, e va esser
continuimen accentuat in li future. Noi tande cordialmen atende li
colaboration de sr K.

Li secretario de un francés Esperanto-gruppe comendat in junio quelc
ovres pri Occidental...: «...e ples junter un materiale max complet
possibil e specimenes de omni articules de propaganda. Noi va profundmen
studiar li question de Occidental e si nor judicament e questiones che
divers linguistes es tam favorabil quam nor unesim impression (ancor
superficial) noi va far por Occidental un propaganda tam activ quam ti
quel noi ha fat por Esperanto -- nam noi ne es sectarios ma
universalistes. Noi considera que tal litt modificationes quam tis de
Ido ne permisse demolir li labore fat de Esperanto. Ma, in contrast, li
valore del comprensibilitá ínmediat, li formation natural, li
evoluibilitá de Occidental apare me avantages tam considerabil que to
vale li pena recomensar li labore por que it mey progresser plu
rapidmen.  ...» Bravo, car samideano! Vi un interlinguist digni de su
nómin. E ples notar, que ti Esperantist generosi e vigil ne es un alt
lingual functionario de Esperanto, ma, quam vide se ex altri partes de
su lettre, un laborero sam quam su camarades.



Lexico de Occidental: Li comensa del edition del «Lexico de
Occidental» devet regretabilmen esser plurivez ajornat in favore de
labores plu urgent. Noi peti li subscritores del ovre excusar to. Noi
posse predir con passabil certitá, que li unesim liveration va aparir ye
li comensa de 1939. Ples ancor patientar vos quelc témpor!

  Institute
Occidental



CASSE DE PROPAGANDA: 4. liste: Sfr. 294.45 -- 5. liste: Littlewood
(Groningen) 2.—; Wahl 12.50; I. Federn 2.—; Wahl 5.—; Maj. H. Tanner
(Bern) 5.—; Littlewood 2.—; Wahl 7.40; Björkman (Jänkisjärvi) 8.10; F.
Tjernström (Hällaström) 10.60. Summa: SFr. 54.60. -- Summa total: SFr.
349.05. Cordial mersí F.L.




## Lingue vivent

Quelc linguistic responses: Pluri coidealistes critica li form radica
(rádica) e postula li form radíce, quam li sol regulari derivation de L.
radix -- radicis con accentu sur i. It es clar que un tal form vell haver
du mancas, i.e. complicationes absolutmen ínnecessi in ti casu. (1) li
pronunciation del c vell changear in li derivation: radíce, ma radical.
(2) On vell dever scrir un accentu sur i, proque li parol vell
representar un exception del regul que ic ne es accentuat. Omni to es
evitat si noi prende li form radica. Nor latinistes e doct grammaticos
revolta e trova un tal form ínpossibil proque ínnatural e arbitrari.
Ma... si noi have un form analog in un lingue natural crescet, esque
vermen noi ne have li jure adopter it anc in Occidental? Nu! Just un tal
noi have in italian «radica». Do secun li principies fundamental de
Occidental: «junter quant possibil regularitá e naturalitá», just li
form «radica» es li sol rect e apt por ti parol. Tal critica e mem
individual usation de un apocrif form «radíce» es un del consequenties
del ínsuficent conossentie del factic materiale e leges linguistic.

Noi esset e es ancor superversat de criticas pri ti o altri parol o
form, e propositiones de corectura e prendet amelioration de Occidental,
sovente pro pur national preferenties. To fa nos naturalmen mult
superflú labor e custas e per to impedi mult altri important labores
necessi por li expansion e victorie de Occidental. Sovente li persones
mem ne mastrisa self li lingue e ne ha penetrat in li essentie e
fundamental caractere de Occidental. Pro to noi peti tal yun impetuosos,
specialmen anteyan Idistes, ante critica e nov propositiones (1) studiar
li formes e derivation in un max grand númere de lingues, e ne solmen
romanic, ma anc germanic, slavic e altris, (2) consultar anc etimologic
lexicos, specialmen tis de romanic e germanic linguistic e (3) ne
obliviar que ne sempre existe un ideal solution quel completmen
coresponde tam al regularitá, naturalitá, stil de Occidental,
internationalitá, quam al propri gust personal. In fine on ne mey
obliviar, que Occidental ne es un project fat in quelc mensus, ma li
resultate de plu quam 30 annus de exploration e experimentation.

_E.W._

Rem. d. red.: Con special plesura noi publica ci un contribution de sr
de Wahl a «Lingue Vivent». Considerante un cert paralelitá inter
partes de it e del precedent articul «Un sincer parol a nor novicios»,
it apare util mentionar, que li du articules es scrit índependentmen de
unaltru, e que ti de sr de Wahl ha esset redactet ante li altri. On vide
per to li continui e general actualitá del idés expresset in ambi. Li
secretariatu del Occidental-Academie desira adjunter, al adresse de
quelc propositores atendent response a lor propositiones, ex Tallinn o
Chapelle, que noi ne responde -- pro manca de témpor -- a
change-propositiones queles ne satisfá li sequent conditiones:



1. Li propositor deve pruvar, que il apartene al Occidental-movement
desde adminim un annu, o que il ha studiat Occidental ja desde tant
témpor. -- To ne es necessi, si li propositor posse suposir que ti fact
ja es conosset.

2. Li proposition deve esser scrit in perfect Occidental, sin alcun
erra, por pruvar que li propositor save usar Occidental ja tal qual it
es.

3. Li propositor deve indicar que il possede «Spíritu de Occidental»
-- altrimen it va esser suposit apriori, que li propositiones es causat
per ignorantie del principies de Occidental.

4. Omni proposition deve esser completmen motivat. It ne sufice dar
listes pri li paroles present e li formes preferet vice ili.

5. Por li response deve esser juntet un Bon de 30 cts. del Institute
Occidental o un international respons-cupon postal. In casu de
ne-response pro ne-satisfation a un del altri conditiones, li Bon ne va
esser ni retornat ni altrimen compensat. Li propositor tamen posse
demandar anticipatmen, que in casu de ne-response li manuscrite mey
esser retornat, li porte essente payat per li Bon.





Simplic o duplic negation? In «Spíritu de Occidental» va aparir un
articul ex ancian Kosmoglott, in quel senior de Wahl explica pro quo li
duplic negation es preferibil. Ja li unesim claves contenet alusion pri
li duplic negation. It es plu international e plu psicologic. Li simplic
negation (plu logic secun un matematical conception del grammatica)
esset introductet in li practica de Occidental per li Ex-Idistes. It ne
constitue un grav erra; ma on deve memorar que li matematica in quel un
duplic negation deveni positiv, es un munde de altri leges quam li
lingue. Do, amatores de bon stil occidental: ples preferer li duplic
negation («to ne fa necos», «yo ne ha videt nequem», «yo ne conosse
necun chinés») ma solmen quande li ne precede li altri parole negat, e
quande it ne precede it ínmediatmen («nequí ha venit». «Yo ha videt
ne nequem -- yo ha videt un mann»).   I.F.

A sr Ralst e altres: Mersí pro li questiones. Ples ancor esser patient:
Alcun questiones besona un cert labore por lor response, pro to noi
regreta ne sempre posser responder ja in li nró sequent de «Lingue
Vivent».

Quelc letores ha demandat que «Lingue vivent» mey dar exemples de
traduction secun li modelle de un del national Occidental-Bulletines.
Essente un international organ, Cosmoglotta ne posse far to in cadre tam
ampli quam un national organ quel torna se a letores de quasi
exclusivmen un sol lingue matrin. To on va facilmen comprendet.
Cosmoglotta vell dever dar exemples in pluri lingues e vell dever
restricter se a specialmen frequent exemples del grand lingues Anglés,
Francés, German, Hispan, Italian e Russ. Un special articul o serie de
articules pri li important e interessant problema del tal-nominat «faux
amis» es projectet por li comensa de 1939. Ma in general li exemples de
traduction etc. resta reservat al national Occidental-organes. In
future, «Lingue Vivent» va dar plu mult consilies e exemples. Lor
temas depende del questiones arivant.   I.F.




## Cronica


### Anglia

«Daily Mail» del 1.8. (comunicat de sr Raxworthy) scri pri li
Esperanto-congress in London inter altricos: «...It es remarcabil que
Esperanto ne ha fat plu grand progress, benque inventet ante un
generation. Forsan li explication es que Anglés es un rival tro potent.
In nor lingue elementes latin e germanic es talmen mixtet que ili
relationa it con ambi grand families de lingues europan. It have anc li
avantage esser ja li natural lingue de presc 300.000.000 homes. Anglés
have li suprem valore que qui mastrisa it have access a mult del max
grand litteratura.» Ti argumentes ja esset plurivez tractat de nor
vis-punctu, noi do abstene de comentar.

_Red._


### Catalonia

Alexandre Deulofeu ha publicat un libre «L'evoluciò
social» de circa 200 págines in catalan con un resumate de 40 págines
in Occidental. It es recivibil de C. Varela, 5 Macià, Figueres,
Catalonia e va esser recenset in li proxim bibliografie de Cosmoglotta B. In «La
Publicitat» del 10. julí, un senior Rafel Tasis i Marca fini su
recension pri it con li sequent inteligent paroles: «...li devotion
del autor por un idioma artificial quel il nómina «Occidental», e
quel, ye prim vise, sembla un arbitrari mixtura de catalan, italian,
francés e anglés. Li resumate de su ovre in ti idioma absurd, quel covri
un duantene de págines, es solmen un demonstration de quel yo ne vide ci
li utilitá.» Li senior del sonori nómin oblivia que li lingue catalan
ne apartene a tis queles es generalmen docet in li scoles del munde. --
«La Humanitat» del 20. julí contene un long recension del revúe
«Catalonia in Lucta» e cita mult lettres recivet in response ex
extrania.


### Francia

Li articul de sr Régis Messac in «Le nouvel âge» pri
Occidental (cp. Cronica Cosmoglotta A may 1938) questionat inter altricos li
Esperantistes in quo consiste li utilitá del acusative. In li nró del
20. junio del sam jurnale, un Esperantist prova responder, e sr Messac
replica. Manca de spacie impedi nos detalliar ci, ma li brilliant
argumentes de sr M. va esser citat in proxim Cosmoglotta B.


### Italia

Ha aparit nró 5, august 1938, de «Italia Filatelica e
Cosmoglotta» con 5 págines in Occidental e pri L.I.: Un bon articul
general historic de sr A. Lavagnini, un textu comwparativ con «Mondi
Lingwo», un lettre apart a sr Canesi pri Latino sine Flexione, e un discussion de sr
Rädler pri li «interna ideo». Un grand portrete de sr de Wahl orna li
covriment. Li diferenties de opinion inter li redaction del dit revúe e
nos ha, quam previdet, trovat un felici solution e liquidation: Li
Central Oficie del Occidental-Union ha permisset al revúe junter li
nómin «Cosmoglotta» a «Italia Filatelica», e li redaction in
compensation ha obligat se sequer li redactional principies de Cosmoglotta
concernent puritá lingual e abstenentie de politica. Ti arangeament
esset ratificat per li Senate del Occidental-Union. noi mersí sincermen
pro li comprendent atitude de director sr Bevilacqua e posse nu
sincermen
recomandar ti revúe quam neutral e
bon-lingual anc a non-italian Occidentalistes. Omni util informationes
da li director de «Italia Filatelica e Cosmoglotta», Cav. Giuseppe
Bevilacqua, Pavullo nel Frignano.   F.L.


### Svissia

«Revue Internationale de Sténographie», julí/august, contene
un articul propagativ pri Occidental con explication pro quo ne
Esperanto. -- Reclames pri Occidental continua in li oficial jurnale
del posteros, in ambi editiones (german e francés). -- Li Institute
Occidental havet li grand plesura reciver li visite de sr Littlewood ye
li fine de julí. It esset ocasion deliberar pluri important aferes,
precipue li preparation del grand curs projectet secun li nov metode. Ye
su retorn, sr Littlewood havet ocasion incontrar anc srs Berger,
Matejka, in Lausanne e Nidecker in Basel.


### Tchecoslovacia

Durant august e septembre, «Nezavislá Politika»
publicat multvez in e pri Occidental. Pro que ti publicationes sempre
tuchat actual politic evenimentes, noi abstene de un recension plu
detalliat.   C.R.




## Bibliografie

Interlinguistique de Ph. André Schild, Fontainemelon, Svissia, 1938.
poligrafat, 34 pág. formate normal A 4. Precie fr.sv. 1.20. Li libre es
comprabil che li autor. Li Institute Occidental, Chapelle, es pret
mediar comendes.

Un Esperantist interprende dar un objectiv comparation del tri lingues
Esperanto, Ido, Occidental...e successa. Un sinoptica del
principies, del grammatica, mem del derivation, principies e exemples,
concis e corect. Circa li demí del ovre es un lexico comparativ del
vocabules diferent in li tri lingues, ordinat secun li alfabete francés.
Rar e brevi comentaries in francés anc in li altri partes nullmen
diminue su valore anc por persones no comprendent francés. On posse
criticar detallies, un litt superficialitá in li exposition del
principies, in quelc formes. In li verb-tabelles li repetition del parol
«auxiliare» abreviat che Occidental crea li tipografic impression de
complication contra claritá che li schematic sistemas. Ma to es
bagatelles, e on mey memorar que li ovre ne apari con pretension esser
scientic, neutral e objectiv. Esser to sin pretender it es mult plu bon
quam pretender it sin esser it... Generalmen on deve dir, que in omni
schemas comparativ Occidental es ipso facto handicapat contra li
schematic sistemas creat secun schemas e por brilliar in schemas. Li
valore e superioritá de Occidental monstra se in li practic aplication e
ti es representat per un ampli textu comparativ, prendet ex li francés
originale de A. Meillet. Por esser complet, li covriment mem porta li
insignies del tri lingues. In summa: un ovre instructiv e recomendabil.
Li leibilitá es excellent.   I.F.






## Occidental-union

Important comunication!

Secun § 28 del statutes li Senate del Occidental-Union deve esser
electet per li plenum (= omni membres del Occidental-Union). Ti election
va evenir in fine de ho-annu. Chascun land have jure proposir 1-3
candidates (anc plu mult, ma admaxim 3 es electibil). Li landal
functionarios es petit relater con li clubes e membres de lor land por
selection del candidates. Li nómines del candidates oficialmen presentat
mey esser comunicat al Central Oficie del Occidental-Union in Chapelle
(Vaud), Svissia ante li 1-esim decembre 1938.

Li Director: Fred Lagnel


## Contene:

- E. de Wahl: Richess natural e patologic
- R. Berger: Li verb star
- Belgia, Flandria, Nederlandés
- R. Berger: Terribil menacies
- Votation pri Cosmoglotta
- Oscar: Litt observationes
- On scri nos
- Lingue Vivent
- Cronica
- Bibliografie



-- A ti numeró es juntet un specimen del Document 200, reedition del
famosi «yelb-brun prospect». Atention! Qui retorna nos un exemplare
falsmen paginat, recive 10 exemplares gratuit quam premie.

-- Anc li marcas glutinabil es denov recivibil, 100 expl. por SFr. -.80
afrancat.

-- Vu facilisa nor labore, si vu renova ja nu vor abonnament a
Cosmoglotta (Fr 4.—) o vor membre-contribution al Union (Fr 5.—)

-- Ples utilisar li juntet carte de comende.

-- Ples demandar nor verd propaganda-cart!


# Cosmoglotta A 123 (nov 1938)

Annu XVII -- Novembre 1938 -- No 5 (123)


## Contene

- De Wahl: Pri li decisiones ortografic del francés academie.
- Berger: Li finale del infinitive.
- De Wahl: Reflectiones pri li evolution del L.I.
- Berger: Li folioteca del laborator intelectual.
- Scorpion: Ex altri campes.
- Hermann: Academic salade.
- Old stradas.
- Index.


## Pri li decisiones ortografic del francés Academie

In Cosmoglotta nró 122 esset publicat quelc decisiones del francés
Academie. On posse solmen mirar que un talmen qualificat institution
publica un talmen ínsistematic e ínscientic labor. Ci on seque li latin
etimologie ortografie, ta on seque un simplificat tal, sin que un
rasonabil fil o idé vell posser ducter nos: vi agregation ( L. ad {plus}
grex) apu agglomérer (L. ad + glomero); aryen apu cariatide, philtre
apu giratoire etc. Es sanctionat dessiller vice deciller malgré cil etc.
On nu scri fakir, kaolin, sequente li international maniere scrir exotic
paroles (vice faquir, caolin), ma cafetan (vice kaftan o caftan), e
alpaga vice alpaca.

Si on fixa un ortografie, to deve esser fat secun un general e unitari
principie, talmen, que chascun mey strax posser saver quel form usar. On
posse comprender que che nos li absolut fix ortografie del Occidental
ancor ne es introductet. Plures usa li tal nominat historic ortografie,
altres desira un simplificat tal secun clar regules. Proque it ne es
possibil postular de omni aprendentes que ili mey conosser li latin
etimologie, on deve certmen introducter un ortografie simplificat, quant
possibil regulari, fonetic e etimologic (in regard de Occidental,
naturalmen, e ne del Latin!). Pri ti problema nu labora nor academie,
til que un vermen bon e unitari sistema va esser elaborat, it recomanda
se tolerar un libertá. On forsan reprocha a nor Occidental-Academie
laborar tro lentmen. Ma noi lassa guidar nos del principie trovar li ver
unitari metode, quel vell satisfar tam li scientic e sistematic
postulationes quam li regularitá e unitaritá de procedenties. Noi ne
desira far un tal decretiv e defectiv labor quam li Academie Francés.
Pro to noi peti nor coidealistes haver ancor patientie. It es facil
decreter egal quo si on have li potentie quam li academie francés. To ha
obliviat li autores de Volapük, Esperanto, Ido, etc. Occidental ne posse
decreter sin haver potentie o adminim scientie e logic base por
stipulationes. It ha durat plu quam 30 annus til que li fundamental
principies esset plu minu clarmen decidet. Noi espera que li ortografic
detalies ne va prender tant témpor, ma noi ne vole far un demí-labor
quel on vell posser con jure nominar «fush-laboruro». E. de Wahl.




## Li finale del infinitive

Li págin 340 del «Histoire de la Langue universelle» de Couturat,
publicat in 1903, es un tipic testimonie del íncapacitá del anteyan
generation a soluer important problemas del lingue international. Ci it
acte se pri li finale del infinitive.

Pos har laudat in Esperanto li finale -i e li finales -as, -is -os del
presente, passate e future, Couturat in su Historie scri (trad. de
francés a Occidental):

____
Quelc reformatores de Esperanto (Red.: Ci Couturat alude li unesim
partisanes del scole naturalistic quam Lott e Wahl) desira aproximar su
conjugation al conjugation latin; ma ili es ductet admisser un triplic
form por chascun témpor (-ar, -er, -ir, al infinitive, etc.) e
sacrificar talmen li uniformitá, quel es un capital avantage; o anc dar
a omni infinitives li sam termination (-ar, por exemple) quo ne vale plu
bon, nam it es profundmen chocant vider atribuer al termination del
unesim conjugation li verbes del tri altres (finar, vidar, recipar,
rendar).
____

Quo di Couturat es tre just; ancor in 1903, li alternative esset sive
li complication del tri conjugationes -ar, -er, -ir, sive li unic finale
-ar quel es ínnatural por mult verbes. In 1907 Couturat devent soluer li
gordian nod in su Ido, selectet precismen li duesim solution per -ar,
quel il antey condamnat quam «chocant». Li fate es sovente cruel! Quam
on posse divinar it, plu tard li Esperantistes ne mancat utilisar li
págin 340 por criticar e mocar li conjugation de Ido per li argumentes
de Couturat self!

Hodie li aspecte del problema ha completmen changeat per li labores de
Wahl. De Wahl ha monstrat que in realité li finales del verb ne es -ar,
-er, -ir ma solmen -r; li vocales a, e, i, apartene al radicale e ne al
termination, nam ili apari in li derivates, por exemple: audi-r,
audi-tion, audi-tor, audi-entie. In consequentie paroles quam finar,
vidar, audar es «profundmen chocant».

Li alternative posit de Couturat in 1903 es do fals; it existe un
triesim solution, li ove de Columbus, un solution quel genite li
derivates natural e quel es tam simplic quam li «chocant» finales de
Ido, it es li sol finale -r juntet al radica finient per un vocale -a,
-e, -i. Do, ne fin-ar, vid-ar, aud-ar, form-ar, etc., ma fini-r,
vide-r, audu-r, form-ar, etc.; e li conjugation es: yo fini, tu vide,
il audi, noi forma, etc., ne es plu desfacil quam: me fin-as, tu vid-as,
il aud-as, ni formac-as, etc.

Quande on studia li long e penibil historie del lingue international, on
aprecia ancor plu mult li ingeniositá del divers solutiones trovat de E.
de Wahl. R.Bg.

Quo custat li decovrition de America? -- Li documentes trovat in
Genova ante poc témpor permisse calcular quant custat li decovrition de
America. Columbus recivet un summa equivalent a circa 1360 frs sviss,
valore actual. Li du capitanes sub su comanda recivet chascun 694 frs e
a chascun del marineros on payat un salarie de 9 fr. 30 chascun mensu.
Por equipar li naves on expenset 10840 frs. Ye su retorn in Europa,
Columbus recivet 17.000 frs in compensation del moné quel il hat avansat
durant li viage. Do on posset calcular que li decovrition de America
custat circa li actual precie de un viage in unesim classe de un grand
paketbote.




## Reflectiones pri li evolution del L.I.

Malgré que hodie pos 50 annus de labor pioneric de Esperanto noi vide e
senti que sub ti flagga li idé del L.I. ne va victer, noi tamen posse
constatar, que li genial lingual sentiment de Zamenhof ha visibilmen
stabilisat li spiritu del futur L.I., ne in li radical e derivat formes
del paroles, ma in li expression del pensas, li consecution del paroles
in li frase, li logic e elegant construction del frases self. It es nu
quasi li norm general in omni divers interlingues. In lor sintax li
divers lingues international es quasi identic inter se e con Esperanto.
Li stilistic form del L.I. es preciset por li future. Naturalmen divers
micri variationes posse e va nascer, ma li cardinal linea ja es fixat e
distinte se de ti de Volapük.

Ma un cose es clar. Un lingue auxiliari quel posse esperar esser
introductet quam tal in li practica, deve haver un clar sistema de
derivation e parol-formation.

Just to esset li cause del grandiosi developation de Volapük, e anc de
Esperanto, ti ultim adver mult plu lent quam Volapük. E noi vide que
omni plu minu successosi lingues sequet ti metode. In ti form Volapük
esset li pionero. Ma li sintaxe de Volapük esset sam foren al spíritu
Europan quam su paroles e su etimologic structura.

Esperanto conservante li metode de clar derivation e autonom
parol-formation, introductet quam nov idé ti del international radicas e
creat anc un sintactic styl.

Ancor in altri direction Esperanto esset un cardinal pionero in li
problema del L.I. It es li unesim lingue quel esset vermen parlabil, e
mem devenit lingue matrin del infantes in quelc maritages de diferent
nationalitá. It talmen ha demonstrat que un constructet lingue ye
ocasion posse devenir un lingue natural vivent.

Do, on vell questionar, proquo ne prender Esperanto quam L.I. si it
deveni real e vivent. Nu proque it ne es sat international. Altrimen on
ya vell posser prender li ancor plu simplic e facil Papiamento del insul
Curaçao, quel prof. R. Lenz ha proposit.

In omni casu noi vide que li du unesim pioneros Esperanto ha fat
valorosi labor sur li via al introduction de un L.I. Ido, de
Couturat-Beaufront, quam on ha posset vider del historie del L.I. de
prof. R. Berger, ha esset solmen un impediment al natural evolution
Inaugurat per Lott, Rosenberger e Molenaar, pro que it hat tirat li
evolution in un fals direction de matematic logica, per quo li hodial
statu, representat per Occidental, esset retardat.



Esque nu li statu es li final? In un direction certmen. On ne posse
composir un lingue plu international e in sam témpor tam regulari.
Provas simplificar e plu regularisar it, quam Novial, monstra que per to
it deveni minu international e natural. Omni prova far it plu
inter-national, fa it minu regulari. Certmen un natural evolution va
eventer quam che omni lingues natural, quande li L.I. va esser
introductet completmen, e parlat partú quam quasi duesim lingue matrin
aprendet ja in etá infantal.

In quel direction li evolution va ear? Esque in ti del plu rigorosi
regularitá secun exemple de Novial, o in ti del acurtation e
simplification del long e diferent sufixes secun exemple de «Universal»
de Molenaar? It sembla que li leges del natural evolution del lingues
parlat monstra
quam verisimil li duesim via.

Nu on vell posser questionar: Pro quo do ne constructer strax un tal
lingue, vice ear li via del clar cristallin structura inaugurat per
Volapük, Esperanto e li altri successosi lingues?

Pro que un statu final on posse atinger solmen per li etapes ductent a
it e nequande strax e subitmen.

Noi ne deve obliviar, que it es un grandissim diferentie usar un L.I. e
introducter un tal!

Certmen it sembla possibil que on vell posser atinger ti o un simil
resultate anc per un altri via. Ma tande on vell dever comensar per un
sorte de Pidgin quel vell dever tande evoluer in li usation. Talmen ha
format se «Lingue Franca» e Papiamento. Ma evoluer ti lingue a un form
usabil anc in li besones de nor alt civilisation e cultura vell postular
imens témpor e labores. To vell significar: jettar li tot grandissim
labor fat del homes durant li ultim 60 annus, e comensar per un tot nov
metode, quande noi ja es presc che li meta (= fine, scope). Adplu noi ne
posse calcular in antey ad u vell posser ducter un tal via, e quant
témpor to vell besonar. Li provas fat con li divers pidgines ne es
incoragiant. Li exemple de «Papiamento» monstra un evolution de circa
200 annus. Esque noi posse atender tant témpor?

Nor analise monstra nos que li linea de evolution es clarmen indicat per
li sintese de regularitá e naturalitá in li direction del
internationalitá, realisat in su hodial stadie per Occidental. It ne
ducte un altri via plu curt e plu secur al realisation de nor comun
ideale.

_E. de Wahl_




## Li folioteca del laborator intelectual

Scriente un dissertation, un roman, o solmen un articul de jurnal,
chascun laborator intelectual comensa per colecter noticies, un
materiale pluminu abundant secun li object a tractar. E ti materies il
deve ordinar secun un cert sistema por posser trovar in li rect moment
li citation o li information desirat. Ti necessitá colecter e ordinar li
materiale ha instigat mult intelectual laboratores far to quo on nómina
un ceduliere o cartoteca o altri combination de folies, secun li exemple
del firmas comercial e del public administrationes. Sempre plu un
ceduliere deveni necessi al laboratores intelectual
de omni species: Jurnalistes, instructores,
professores, scritores, pro que it permisse les economisar témpor e
facilisar lor labor. Li folioteca es por li intelectual laborator, quo
es li violine o li piano por li musicant, li crayon por li dessinator,
to es: su principal instrument de labor.

Ma li sistemas de cedulieres adoptet o consiliat til hodie por li
intelectual labore ne sembla esser satisfant: ili vell posser esser
facilmen perfectionat e deve esser perfectionat, quam omni utensiles.

Li cartoteca: Li unesim idé naturalmen venient a ti quel besona un
ceduliere es utilisar li sistema usat in li bibliotecas: to es un
cartoteca composit de litt pezzes de carton, plazzat verticalmen in
tiruores. Li rigiditá del cartones permisse deplazzar le rapidmen:
procede ideal por li titules, do por li bibliotecas. Regretabilmen it ne
es apt por li documentation del intelectual laborator pro du rasones:
it es tro custosi e li superficie de chascun carton es presc sempre
ínsuficent; li majorité del textus deve esser scrit sur pluri cartes.
Ti cartotecas in tiruores ocupa adplu un tre grand spacie: pro to sol
administrationes es sat rich por comprar e logiar les. Al amator es
necessi un sistema reductent li custas til li minimum e ofertant li
maximum de plazza.

Li classator (ordinator) comercial por lettres etc., tam conosset, anc
ne es apt por li laborator intelectual pro que in it li folies es fixat
talmen que inmetter e exprender les besona un cert témpore. To ne es
genant in li comercie u li lettres es classificat definitivmen e u
special persones es employat por li sol labor de corespondentie. Ma rar
es li intelectual laboratores queles posse payar se un secretaria.

Inplu li classification in un comercial classator es sempre fat secun li
alfabetic órdin. Ma li laborator intelectual utilisa presc sempre li
classification secun li idés e su cedules deve esser mobil.



On deve do trovar un sistema simultanmen rapid, modic e extensibil. Noi
crede har decovrit li sistema ideal e va descrir it in sequent. It es ja
utilisat desde pluri annus del autor de ti articul, quel ha colectet per
it plu quam 20.000 cedules pri li L.I., certmen li max complet
documentation pri li problema del L.I. Anc nor centrale de Chapelle es
nu organisat secun ti sistema, quo mult facilisa li labor de nor
functionarios. In it chascun interlinguist have su rubrica e in quelc
secondes on posse retrovar qualcunc lettre o document desirat, sin alcun
hesitation.

Li carton-covrimentes. Li exteriori recipiente quel non consilia es
constituet de covrimentes ex carton (fig. 5) contenent folies de spess
gris paper (fig. 7) inter queles es insertet noticies, lettres,
articules de jurnales. Lu tot, covriment e gris folies forma quasi un
libre e plazza se sur li tabules de un ordinari libre-scaf e do ne
necessita li compration de un meuble special.

Por li covriment on selecte un gris carton de spessore medial (forsan
2-3 mm). Su dimension deve esser sat grand por que li lettres e
circulares comercial normal (297 X 210 mm) posse esser classificat in it
sin esser plicat. Por li gris folies noi posse adopter un altore de 30
cm, quo, con li nase del titul (fig. 7) obliga nos dar al covriment
ex carton li altore de 31 cm (fig. 3). Li largore noi va fixar ye 24 cm
por haver márgine suficent por un eventual vertical repertorie (fig. 9)
analog a ti del comercial classatores.

Ex un grand folie de carton noi fa cupar per li paperería pezzes alt de
31 cm e larg de 54-56 cm (nam li du plattes larg de 24 cm e li dorse de
8-10 cm junt have un longore total de 54-56 cm (fig. 2). Li dorse ne
deve esser plu long quam 10 cm por que li total «libre» posse esser
tenet facilmen in li levul manu durant que li dextri manu folietta it.
Si li colection del cedules es numerosi, on distribue it in pluri
covrimentes, quo constitue quasi un biblioteca.

Li formation del covrimentes: si vu fa fassonar li covriment per un
ligator de libres, tre probabilmen il va comensar per cupar li folie de
carton in tri pezzes: li dorse e li du plattes queles il poy va ligar
per un toale quam por un libre. To vell esser un erra por nor covriment
quel deve restar in un sol pezze, tam rigid quam possibil por que it
mey esser facilmen tenet in li manus. Que it ne aperte se totalmen, to
ne es important pro que li consultator besona solmen demímen aperter it
por prender o introducter un folie. Altri argument: un covriment ex un
sol pezze es plu rapidmen fassonat, do es minu
custosi.




On save que li ligatores selecte, por li dorse del libres, carton plu
tenui quam tis del plattes por que li dorse mey arondar se plu facilmen
durant que li du plattes resta rigid. Qualmen arondar li dorse de nor
folioteca por dar it li aspecte de un libre sin prender du sortes de
cartones? To es facil. It sufice atenuar li dorse cupante li charnires
(AB e CD in li fig. 2), til demí-spessore, usante un cultell, poy
deprender li interiori demí del spessore del dorse, raffante tenui
bandes de carton. Li interiore del dorse presenta talmen un rugosi
superficie, ma to ne es genant pro que it ne es visibil de extra.

It es ínutil arondar li dorse In un cav demí-cilindre quam on fa it
generalmen in li ordinari ligation de libres. Pos har egalisat quant
possibil li spessore del dorse atenuat, on solmen ducte li du plattes
del covriment contra unaltru (fig. 3) e li dorse aronda se self.

(Images de fig. 1 til fig. 11)

Li intoalation del dorse. Li intoalation ne es indispensabil, ma it
augmenta li soliditá del dorse e inbella it: un pezze de toale plu
grand quam li dorse es decupat (fig. 4) por li ligation del libre. Quo
excede li du extremitás del dorse es plicat in li interiore del dorse
exactmen quam in li ligation dei libre, poy collat per li calid colle
ordinari de ligator. Finalmen li covriment presenta se quam in li fig.
5. con su dorse ex toale e su plattes ex gris
carton.

Li titul posse esser simplicmen scrit per li manu con un color-crayon.
Ti titul evidentmen ne es tre solid: on posse facilmen efaciar it per
li gumme. Ma to es un avantage quande on deve changear li covriment pro
augmentation o diminution del númer de cedules.



Li folies de classification: Ti folies destinat a classificar li
documentation posse esser de gris paper, quel es simultanmen solid e
modic. On fa cupar un cert quantitá de ti paper in li dimensiones
adoptet, i.e. 30 x 24 cm. In li angul superiori e dextri (fig. 8) on
glutina un «nase» ex fort carton, por exemples ex ti orangi carton
customarimen usat por cartotecas. In fact it es absolutmen necessi que
li nase mey esser solid, nam essente salient (prominent) it facilmen
curva se, quo es tre genant por li foliettation. Li nase glutina se sub
(detra) gris folie (fig. 8) e sol li parte portant li titul preterpassa
ye 1 til 1 1/2 cm, quo da al tot folioteca un aspect de cuida. Sur li
nase on scri li titul del capitul con gross lítteres bon leibil per un
larg plum (p. ex. plum Redis).

Li cedules: Li gris folies portant li nases servi solmen por
classificar li cedules secun li capitules (rubricas); ili ne porta li
textus. Li cedules es constituet de folies de blanc paper de alquant
grandore til 30 X 24 cm admaxim, p. ex. articules ciset ex jurnales,
noticies, lettres, dessines o fotografies. Omnes es posit inter du
folies de classification e gruppat secun centres de interesse, secun
idés, secun autores, mem secun li classification decimal. On anc posse
ordinar su corespondentie secun li nómines del corespondentes in
alfabetic órdine.

Omni cedules deve restar líber por posser esser deplazzat in casu de
beson o deprendet por consultation. Ad ultra on deve scrir solmen sur un
láter del paper. On erra si on crede economisar alquicos utilisante li
du lateres del blanc folies: nam quande on va voler utilisar su folies,
extraer un passage, intercalar remarcas, on va esser obligat
recopiar li reverse de chascun folie por posser utilisar li avers, o
inversmen.

Qualmen ordinar su folioteca? Examinante li fig. 6, on vell posser
trovar un defecte in nor folioteca: li folies de classification essente
omnes de sam altore, li titules sur li nases covri unualtru. It vell
semblar preferibil disposir les in form de scala (ventol), quam in li
classatores comercial, talmen omni titules vell esser leibil in sam
témpor (fig. 9). Ma tande ti scalation vell esser ínmutabil; it es apt
por li órdine alfabetic; ma it ne es a consiliar por un classification
per idés. Li laborator intelectual quel deve composir un articul, un
dissertation, ne ordina su documentation alfabeticmen ma secun un logic
plan. E ti plan il ne posse fixar desde li comensa in omni su detallies.
Max sovente il modifica it sempre durant li developation de su labore.

Li disposition del figura 6 responde do plu bon al postulationes del
labor de redaction. Adplu si vermen on desira vider omni titules
simultanmen it sufice scalunar les, posiente li tot colection sur un
table quam monstra li fig. 7. Li succession del titules es tande leet de
bass a supra. On usa ti procede chascun vez quande on have mult
documentes a classificar.



Por consultar li folioteca, on posse tener it in li levul manu o posir
it sur li genús, apoyat contra li bord del table o anc demí-apertet
inter du gross libres quam monstra li fig. 10.

Li custa del folioteca. In Svissia hodie gris carton por un covriment
custa circa 25 cts., li toale por li dorse li sam precie. Un quinantene
de gris folies con lor orangi nase custa anc 25 cts. Do un folioteca
custa admaxim 80 cts. sviss; un summa relativmen ancor plu bass por li
altri landes. Qui conosse li arte de cartonage, del manual labores,
ne deve hesitar fabricar self li foliotecas: to va esser minu custosi
quam li compration del comercial classatores queles in ultra ne es apt
por li labor intelectual.

_R. Bg._

(NB. Li supra articul ha aparit ye li unesim Vez in li sviss pedagogic
revúe L'Educateur del 18 junio 1938. Noi reproducte it con li
permission del redaction, quel amabilmen prestat li cliché. Reproduction
anc partial interdit sin li autorisation del autor.)




## Save vu que...

...it existe 106 divers constellationes; 48 de ili conosset ja del
antiqui astrologos.

...sur li westal rives de Africa on fabrica tre usabil sapon ex
banan-shelles.

...3064 lingues es parlat in li munde.

...li carbon-tresores de Anglia va esser exhaustet pos 500 annus, e tis
de Westfalia va suficer ancor por 1150 annus.

...li homes atinge lor max grand pesa solmen in li quarantesim annu del
vive.

...li max grand pictura (abstraente de panoramas) es in palazzo del
doge de Venezia. It es long de 33,8 metres, e alt solmen de 1,4 metres.

...un pedon marchant omni die durant 12 hores, e in omni hor 5 km, vell
besonar 17 annus por marchar al lune.

...in Thebe on ha trovat mumies con dentes in parte aurificat. Do
dentistes existet ja in antiqui Egiptia.

...li max grand plantation de café del munde es trovat in li state
brasilian Sao Paulo. it inbrassa 135.000 hectares e have 8 milliones de
cafeieros.

...helices posse durant pluri dies suportar un frigore de 120
centigradus.

...un orangiero producte durant su vive circa 20.000 fructes.

...in Africa existe in total 67 piramides de antiqui Egiptia.




## Li aviation auxilia li historie!

Li 12. decembre 1925, li aviator Insall superaviat, ye 700 m de altitá,
li planage de Salisbury e li celebri circules concentric de Stonehenge,
un del max gigantesc monumentes megalitic del occidental Europa.
Subitmen il credet distinter, ye circa 8 km plu lontan un duesim gruppe
de circules, con cretosi macules in ili. Il fotografat li region, ma li
fotogramma ne revelat necos altri quam tracies de plugs in li cretosi
suol.

Astonat de ti tracies, il revenit planear súper li sam loc in julí 1926
e ti vez su patienties esset recompensat. In li mar movent de matur
frument, mult plu distintmen quam in li suol hivernal, dessinat se set
concentric circules, omnis marcat, exceptet li exteriori, per lineas
punctuat.

Ma quande Insall, ascendent sur un masse de fen, volet vider plu proxim
li fenomen, il videt solmen macules plu obscur disperset ci e ta, u li
frument crescet plu spess. Li questionat ruranes confirmat li fact que
in ti parte del planage li frument crescet tre
ínregularimen.

Or, por li archeolog ti ínregularitás es un indicie del presentie de
prehistoric vestigies. In li planage de Salisbury li humo jacent sur li
crete have solmen quelc inches de spessore e li plantes queles ne posse
inradicar se in li crete resta debil. Ma in li locos u li prehistoric
populationes ha cavat fosses e fores, ii bon terra ha acumulat se e li
frument es plu alt.

Li explorationes fat de sr Cunington revelat li presentie de 156 fores
cavat in li rocca e poy plenat, disposit in 6 concentric circules.

Pro li vicinitá del menhires de Stonehenge on hat in prim suposit que ti
fores hat servit a erecter grand lápides. Li explorationes indicat in
contrari que ili hat contenet li base de potent lignin colonnes havent
til un metre de diametre. Numerosi osses de boves e svines sembla
explicar se per sacrificie de animales. Li interiori circul contenet un
tombe con li skelette de un infant: evidentmen li victim de un
sacrificie de hom. Restes de potterías permisse datar li sanctuarium al
etá del bronze, circa 1500 annus ante J.-C.

Per analogie con Stonehenge, li scientistes ha baptisat li nov station
Woodhenge, e ili considera it quam li modelle por li megalitic monument
de Stonehenge self. Ante pluri annus, alcun specialist hat declarat,
basante se sur particularitás del construction de Stonehenge, que it
devet har esset inspirat de un lignin construction; li pruva
de ti orígine es nu
fat.

It es desfacil preciser li destination del monument de Woodhenge. Esque
it esset consacrat al adoration del Sole o al cultu del antecessores? In
omni casus it sembla har servit simultanmen al sacrificies, al reuniones
e al dansas. Quande ti forest erectet su gigantesc tordet pilares,
portant cranies e cornes de animales sacrificat, it ya dat li
impression de ti etá barbaric e primitiv.

Quande li Celtes e li Romanes fat passar lor plugs sur li planage, li
ligne esset desde long putrit e li fosses desde long plenat. Al avion
sol apartenet li possibilitá decovrir li
tracies de ti misteriori passate.

(Journal de Genève, trad. R. B.)




## Ex altri campes

Tro sovente on trova in li gazettes esperantistic un manca total de
comprensivitá pri li labor del altri sistemas de L.I. To es precipue
debit a un super-estimation de lor propri forties e, quam consequentie,
a un despreciation del importantie del sistemas concurrent quam Ido,
Interlingua, Novial e Occidental queles on generalmen ne mem cita per li
nómin, ma simplicmen rangea inter li ínnumerabil «projectes» de L.I.
queles pulula circum Esperanto, li sol «lingue vivent de un vivent popul.»
Ma fortunosimen it existe laudabil exceptiones. In li nr. 984 de HEROLDO
DE ESPERANTO noi trova un articul, titulat «UNUECON! (Union)» de
chef-redactor Theo Jung, in quel li autor predica li necessitá de un
reorganisation unitari del movement esperantistic international. (Li letores
conosse ex Cosmoglotta li causes del schisma(?) presentmen existent in
li Esperanto-movement). To es un afere purmen intern quel ne concerne
nos, ma to quo es interessant, es li franc declaration del autor: _a
nos sammen quam a Zamenhof, it vell esser pluminu egal, ca nor afere va
victer per Esperanto o per alcun altri lingue (tamen ne minu bon quam
Esperanto), si solmen it victe!_ It es ver que de un mann quam Theo Jung,
quel ha dat ja in li passate mult provas de su clarvidentiee e
objectivitá, un tal declaration factmen ne astona
nos.

In un del precedent numerós de HEROLDO DE ESPERANTO, Sr. ing. Wüster
publicat un (céterimen tre interessant) project de normalisation
international del scritura. Ti articul despleset a un letor
esperantistic quel exfortia defender li autonomitá del ortografies
national e fini su response per li declaration: «Noi prefere li
derivation ex un unvez acceptet radica al ínlimitat introduction de
«paroles international». Just pro to, it ha sempre esset combattet de ti
«intelectuales» del sam specie queles creat Ido, Occidental, Novial e.
c. Noi mey preservar nos de ti intelectuales, ne solmen
internationalmen, ma anc nationalmen!» Sempre li sam historie! Ma noi
mey tranquilisar nos. Li constant interlucta inter «fundamentistes» e
«modernistes» in li movement esperantistic ne vell exister, sin li
pragma de un grafisme international ja existent sur grand scala. E omni
fundamentistes junt ne va impedir li victorie del conceptiones basat sur
li natural evolution del grafisme e li factes ja existent.

Amusant confrontation: In li articul «Pro quo noi es esperantistes»
(publicat in nr. 6/1938 de l'Esperanto) noi lee: «Do, optim resultat
per li minim grand exfortie (poc mensus de studie vice mult annus).» E
un poc plu lontan: «Per poc mensus de studie il (li aprensor de
Esperanto) va obtener resultates brilliantissim e it va le esser facil
far se comprender in omni partes del munde». (Remarca: it acte se pri
un comparation del facilitá de Esperanto e ti del lingues national).

Durant que sub li titul «Noi mey dir li veritá» noi lee in HEROLDO DE
ESPERANTO Nr. 983: «Car comensantes, si alqui di vos que on posse
perfectmen aprender Es in poc dies o semanes, yo peti Vos, ne crede it!
Ne crede it, nam it es un fabul!»

Ex HEROLDO DE ESPERANTO Nr. 978: In li 9esim congress del presse quel
havet loc in Paris (septembre 1937) Sr. Rollet de l'Isle rememorat li
desir expresset del unesim congress in 1925: «que Esperanto mey esser
usat in presse tecnic adminim por li redaction de resumma pri articules
scrit in li lingues national, que it mey esser admisset in li congresses
e in li organismes international creat del unesim congress.» Il
mentionat in su rapport li successes ja atinget desde ti témpor del
lingue Esperanto e proposit li creation de un jurnale exclusivmen
redactet in Esperanto: presse tecnic mey auxiliar publication de un tal
revúe.



E li congress gentilmen adoptet li sequent resolution: «Li 9esim
congress del presse tecnic, considerante li propositiones ja presentat
in li congresses anteriori, recomanda al revúes queles posse far to,
publicar resummates de su articules, redactet in un del max difuset
lingues auxiliari». Li raportero hasta adjunter que li resolution esset
redactet in ti form diplomatic solmen por que anc li mult congressistes
german mey posser aprobar it. Ma on posset constatar que secun li
opinion general, li lingue max difuset es Esperanto.

Noi prefere tener nos al textu oficial plu quam al «opinion general».
E secun ti textu Occidental sta in li sam range quam Esperanto. It es un
grand success por nor lingue quel noi debi al Esperantistes. In omni casu it
es desfacil admisser que li efect de ti duesim resolution vell posser
esser minu grand por Occidental quam it ha esset por Esperanto de 1925 a
1937.

Scorpion.

Academic salade

Sr Quarfood, presidente del Ido-Akademio, ha fat in junio de ho-annu un
discurs pri li lingue international a un litt congress pacifistic
organisat de Dr Nilsson in Örebro (Svedia). Center-Bladet de julí-august
reproducte ti discurs in quel sr Q. mentiona e critica divers lingues.
Li passage concernent Occidental es un perle:

____
Occidental (quel have su max mult membres in li trilingual
provincias circum Rhein e perdit mult per li incorporation de Austria e
li non- favore de Germania) aspecte strangimen e es practicmen desfacil
per li anglatri cáos del ortografie.
____

Per ti declaration on posse judicar sur quel nivelle sta scientie del
presidente del Ido-Academie. In tam poc paroles it es desfacil acumular
plu mult stupiditás e perfidies pri nor movement. Pri quel provincias sr
Q. vole parlar? Svissia? Ma Svissia es un land e ne un provicia. Sr Q.
mey aperter un cart geografic por completar su politic conossenties. Per
li politic evenimentes omni sistemas de lingue international ha perdit,
ma li sol scientic revúe german publicant textus in un lingue auxiliari
consacra les a... Occidental.

Asserter que Occidental «aspecte strangimen», monstra, til quel gradu
li usation del artificial formes ha deformat li gust de cert Idistes:
Por ili li paroles natural de Occidental, paroles trovabil in mult
lingues national, ha devenit «strangi»,
durantque li grotesc fabricationes de
Couturat, ex. federuro vice federation, institucuro vice institution
etc.) es lu natural! Pri gustes on ne deve disputar. Ma on va finalmen
vider quo va esser plu fort: li «strangi»
naturalitá de Occidental, o li fabrikuri de
Ido, propagat de sr
Q.

Cose interessant: Sr Quarfood usa unvez li plen form con -as del
verbes, altrivez li form abreviat, tam abhorret del Idistes. Talmen on
nequande save ca on deve dir in Ido: on povas o on pov, me dicas o me
dic, etc. Adplu Sr Q. anuncia que Ido oferta nu li possibilitá usar li
anglés conjugation foneticmen transscrit por contentar anc li partisanes
del analitisme. Do va exister du species de conjugation in Ido. Vice
parlar pri li «cáos del ortografie» in Occidental, sr Q. vell far plu
bon recapitular li cáos del derivation de Ido (quel have circa 800
ínregulari derivates per -iono, -toro, -enco, etc.) o li cáos quel il
just introducte in Ido desde que il preside su Academie.

Noi constata anc que sr Q. admisse sin votation un nov parol paxo
diferent de paco quel resta por traducter _mental stando di paxo_.
Nu! Esque on va dir in Ido Oceano paxifika, la paxifo (--
pacification), paxifisto? Sembla almen que li lege del analogie, quel
sr Q. considera quam «konservant forco en Ido» postula ti formes apu
«paxo».

Finalmen sr Q. informa nos sin rider que li lingues international
accentuant li naturalitá (e specialmen Occidentale _must faliar_,
nam li problema del naturalitá es _nesolvebla_ (!) Ja in un
lettre publicat in Cosmoglotta-B su compatre sr Röhnisch hat declarat
que Occidental es _destruktenda_.

Noi desira mult success a sr Nilsson por su «paxifika» interprense, ma
esque il ne posse trovar colaboratores de un minu strett mentalitá?

A. Hermann.




## Old stradas

Li revúe ABC-Magazine de junio 1935 ha consacrat un tre interessant
articul al nómines del stradas in Francia. Su autor, Y. Charlet, ha
colectet li max picturesc e drolli nómines. Noi cita ex ti articul:

____
...Li pluparte del stradas debi lor nómin a local circumstanties,
concernent historic factes, a customes, mestieres, usus, direction,
reputation, objectes, reclam-tabules. Quam original e humoresc es ti old
nómines expressiv.

Oh vé! de ti stradas ha esset debaptisat por reciver li nómin de
mediocri politicos. Tamen on posse ancor colecter li sequent buquete:
in Paris on trova ancor li stradas del Moline del Buttre (Moulin de
Beurre), del Cat quel pisca (Chat qui pêche). In Marseille: li stradas
del Cul del Bove (Cul de Bœuf), del Petre rabiant (Pierre qui rage), del
strada Rupte-Cul (Rompe-Cul), del Quar Pasteteros, del Dupatores, del
Papagayes, del Mort Fémina, del Scrapa-Solea (Cratte-Semelle), del Angul
del Humilitá.

In Orléans noi trova li stradas del Litt Sapates, del Old Pectinería,
del Cul-Bastonatores, del Nase Argentin, del Arca de Noé, del Capra
dansant, del Tri Claves, del Grand Cisores, del
Eclesia-Sant-Martin-Aure-de-Vacca.

Bourges have li strada del Fémina Parturient, del Deo de Amore, del Old
Piriero, del Rupte-Coll.

In Toulouse on trova li strada del Bronn Parlant, debit a un tre audibil
ecó proxim al basilica St Sernin.

Strasbourg possede li strada; del Fox-Predicant-al-Ganses, del
Coclare-del-Pott, del Pede del Bove, del Aqua-Supp.

Lyon have li stradas del Cap-de-Morto, del Musica-del-Angeles, del Svina
Pissant, del Gallinería, del Quar Capellas, del Perfect Silentie.

In Tours on vide li stradas del Verd Simio, del Volant Serpent, del
Mocada.

Poitiers possede li stradas del Gamb del Asino, del Corn del Buc, del
Pir Cocinat, del Caude del Vacca.

Reims haye li strada del Foll Reyessa, del Clove-in-li-Ferre.

In Abbeville, on vide ancor li strada del Limacello, del Ponto dei
Carruches, del Tri Riccottas, del Mal-Sedent.

In Lille ancor: del strada del Cat Bossut.

Ma li max drolli nómin es certmen ti de un strada de Boulogne-sur-Mer:
strada Escuta-esque-it-pluvia.
____



Bernadotte, simplic adjutante e firm patriot fat tatuar sur su brassa in
plen revolution, in 1792: «Morte al reyes». -- Plu tarde il self
devenit rey e provat vanmen efaciar li inscrition. Mem a su medico il
refusat decovrir su brass ma su ancian amicos savet e ridet.




## Polit lettre

Lettre de un chinés redactor a un autor, de quel li manuscrite ha esset
refusat: Tre estimat fratre de li sole e li lune!

Permisse me jettar me córam tui pedes! E pos har besat omni pulcades
del suol presset de tui genial calcanes, yo humilmen peti te pri
permission comunicar te, quo tui fidel sclavo ha audaciat pensar. Yo ha
aprendet in memorie tui bonodorant manuscrite, e si yo vell esser
avigilat subitmen in lun-clar nocte, quande li luscinias canta, li
ínobliviabil paroles de tui ovre vell esser tis, quel unesimmen vell
venir inter mi labies. E yo totmen ne dubita, que li luscinias tande
vell silentiar por ne trublar li harmonie del miraculosi paroles, li max
bell sub li firmament desde li creation del munde. Ma vé me, si yo hat
audaciat comprometter ti celesti paroles per li sordid printcolore e far
les li proprietá de populach! Esque vu save, ó sole e lune, quo mi
editor vell dir pri to, un mann cruel quam li dente del dracon e rigid
quam li barbe del balen? Il vell dir, que tui ovre devet esser li unic
modelle de omni to, quo va fluer ex un plum in li manu de un hom. E il
vell postular, que noi omnes -- miserabil disciplos de ti nobil arte
-- moment deve scrir, quam tu scri, tu invidiabil hom, quel ha superat
li sole e li lune e li universe. E just pro to, proque yo save, que
nequande va esser realisat a me o a mi amicos in minimalissim gradu
atinger li íncomparabil bellitá de tui nobil arte de scrition, yo es
obligat, durant que yo flexe me in li polve e curva mi fatigat dorse sin
audaciar erecter it, retrodar a te tui dulci manuscrit, ti fabulosi
colliere de max preciosi perles, tales quales solmen un vez in decimill
annus apari sur li superficie del terra.

Mey esser benedit ti hore, quande tui famosi manus denove tasta tui
preciosi ovre!

Tui in li polve reptent sclavo.

Li Shen Tchi.

(Trad. Yngve Sköld, Stockholm.)

Nor antecessores. -- Un anglés scientist ha calculat que pos 2000 annus
omni hom have circa 139 435 917 489 535 000 antecessores! -- Un
almanac de 1884 ha publicat lu sequent pri li sam question:

Vor patre e vor matre havet chascun un patre e un matre, it es 2 X 2 =
quar persones. Vor du avos e vor du avas havet patre e matre. Ye li
duesim ascendent generation on have do 8 persones. Talmen til li 50-esim
generation (it es til li epoca de Crist) on eleva li númer 2 til li
57-esim potentie e on constata tande que on besonat 839 245 017 489 535
000 parturitiones por far nascer chascun del persones quel lee ti
lineas.



Fier e pur. -- On raconta que un die un tre bell dama promenat se in un
public jardin de Bruxelles, pussante avan se un carrette de infant in
quel dormit su unesim nascet.

Un senior incontra la, e es seductet per tant bellitá e distintion. Il
es tant captivat que strax il vole far quo li lege del Bon Deo interdi.

Il aproxima se... torna un poc... e finalmen parla a ella...:
«Seniora, yo desira mult vider vos ho-vésper, ye tal clocca, in tal loc,
ma sin li bebé».

Li dama ficte ne comprender li francés e credente desembarassar se
talmen de un tam monstruosi audaciante, responde in anglés:

«Yo ne comprende francés, senior.»

Li senior save anglés e repeti su rendevú in ti lingue. Alor li bell
dama prendente un aspecte tre digni, responde solmen:

«Yo es li princessa Astrid!»

Li mann fugit tot hontosi e balbutiante un excusa.

Li dorme ante mi-nocte. Prof. Stockmann de Heidelberg ha fat in ultim
témpor quelc interessant experimentes demonstrant un vez in plu quant li
hom modern pecca contra li maniere natural viver. Selectente quam object
del experiment pluri persones queles sufret de tenaci non-dormie, il
vertet completmen li ritme de lor vive omnidial. Il atinget ti
surprisant constatation sequent: por adultes li moment max favorabil
por li dorme es de clocca 7 in vésper til circa 11 1/2 cloccas in nocte;
ti quar hores e demí de dorme es tam recreatori que ili sufice por
redar al organisme homan su energies.

Omni ti examinat persones trovat se circum mi-nocte tam refriscat e in
tal perfect capacitá de labor que til li vésper del die sequent ne
sentit li max litt manifestationes de fatiga. Tis queles sufret pro
nerves, specialmen dolore de cordie e nervosi stomac, esset liberat de
lor dolores per ti nov maniere de viver. Stockmann repetit sovente li
experiment ye li sam persones, obtenente sempre li sam resultate. Il
trae de to li conclusion que por chascun hom, 4 1/2 hore de dormie,
prendet in li témpor indicat, vell esser absolutmen suficent e que
chascun vell posser retornar a su labor pos mi-nocte. In realitá prof.
Stockmann ancor ne explica se omni motives de ti resultate, ma il pensa
que il es in coherentie con prolongation del action del solari radies,
si solmen li hom dormi ínmediatmen pos li cucha del sole.

Ex Le Journal des Parents (Lausame).




## Abonnament a Cosmoglotta

Fr. 4.— sviss; Fr. 30.— francés; RM
2.30; Kc 26.—; 1 dollar; 4 s. anglés; Fr. 27.— belg; fl. 1.70; dan
Kr. 4.10; sved Kr 3.60; L. it. 18.—; 21 Esc.; 13 respons-cupones.




# Cosmoglotta B 21 (dec 1938)

Numeró 21 (8)    COSMOGLOTTA, Serie B    Decembre 1938

Edgar de Wahl: Quelc exemples in natural lingues e quo ili doce nos

Durant que cert persones calumnia Occidental pri mancant autonomie e
reserva a lor sistemas li exclusivitá del epitet «autonom», altres
just critica li tendentie de Occidental a autonom paroles, quam p.ex.
ínreal, desfacilitá, comensa, posser, atinger, ganiar, extinter etc.,
vice queles nor «omnicos-plu-bon-saventes» postula irreal, difficultá,
commenceament, pover, extincter etc. etc. Pro to yo ci vole demonstrar
quelc simplificationes e regularisationes fat in divers natural lingues.
To va monstrar nos que li regularisationes in Occidental es ancor mult
plu caut e traditional quam pluri modern evoluet lingues. Occidental
just tene li medie inter li fossil relictes latin e ti modern formes:

Francés: interromption, patriotard, je vas mourir (canadian francés)

Anglés: concoct, fanaticism, agentive, dramatist, greenery, unreality.

Hispan: amistoso, adquisición, eugenésico, actitude, aniquilar (=
anihilar) (cp. Occidental simplic, Hispan codigo), eyector, reflectar,
-ador, -ación, inamovible, inmortal, inmergir, inpardonable,
conmutación, conmensurar, desmejorar (vice pejorar!), misionista,
sugestiones.

Portugalés: estudar, estudo, desapparecer, depositado.

Italian: genesico, femminile, telogale, tralasciato, automa, aprendista
(F aprentis), millenario, comandare, cominciare, comento, comodo,
comune, omnipossente

Sved: seglation.

Catalan: comens, atényer, gonyar, milesme.

Provenzal: ganher, atenher, estenher (F. éteindre), estracte.

Nederlandés: religie.

Russ: religia.

Lu principal por un Lingue International es perducter omni possibil
regularitá secun su propri regules quel es conciliabil con li
postulation de naturalitá, internationalitá, simplicitá etc. Li antiquat
scientic latinismes va viver in quant ili es international, i.e. trovat
in li majorité del lingues civilisat. Pro ti omniconosset expansion ili
posse conservar un form ínregulari, proque tal form, quam ja conosset
quasi partú, ne es plu sentit quam exception. Ma on ne deve pensar que
quelc comun romanic ínregularitás es international, p.ex. formes quam
«quintuple, centennari» etc. Tales on posse tre bon vicear per
«quinuplic, centenari» etc. format secun li regules de Occidental. Un
lingue *ne* es un conglomerate o mosaica de paroles de divers form e
fonetica, ma un autonom, harmonic in se, quasi organic totalité, mey it
esser natural crescet o artificialmen evoluet o mem composit. Omnicos
deve esser submisset a un unitari stil e fonetisme.

Ti condition es li primari ex quel exflue omni altri qualitás, secun li
postulationes queles on fa, ma sin ti condition un «lingue
vivicapabil» ne posse exister.



Inter li Lingues international tal lingues esset Volapük, Esperanto e
Occidental (+).

Lor success es just explicabil per lor autonom intern homogenitá. Provas
corecter, introducter un altri stil strax ruinat Volapük. Li cent provas
corecter Esperanto fallit. Li un, Ido, essent bentost eliminat ex li
grand concurrentie, e su fate monstra que Zamenhof havet rason. Ido
decomposi se pro manca de intern homogenitá causat per li circumstanties
que it es un product de colaboration de pluri persones con diferent
gustes e stil. Li tri supra citat lingues, Volapük, Esperanto,
Occidental es unitari ovres de autonom persones con clar idé e
direction. E li morale del historie: On ne deve «corecter» -- on deve
far nov labor plu bon secun un nov idé ductent.



(+) Ido, essente sempre in corectida, ancor ne ha atinget su final form
harmonisat, malgré li decretet «periodo di stabileso». Latine sine
Flexione ne possedente un propri sistema de derivation, es privat de un
possibil progress e resta un torso. Novial es just nu in un periode de
intern harmonisada, li fine de quel noi posse expectar con interesse.



Li acord con li Idistes: Quam ja mentionat antey in Cosmoglotta B, li
Ido-revúe «Progreso» desde quelc témpor favora li general idé de un
cooperation inter li sistemas e reprocha nos Occidentalistes, que noi ne
vole cooperar. Respondente a ti reproche e pro manca de un programma
concret dat del Idistes, li administration de Cosmoglotta ha formulat un
proposition realisabil: cumulativ abonnamentes de Cosmoglotta e «Progreso»
ye precies reductet durant un annu. Pos un discussori corespondentie
inter li administration de Cosmoglotta e li secretario del Ido-Union, ti
proposition de un acord, con cert modificationes demandat del Idistes,
ha esset votat e in principie acceptet per li comité del Ido-Union. Li
textu definitiv del acord in ambi lingues ancor ne es fixat completmen,
quande ti lineas ea scrit. It va esser publicat in li unesim numeró de
Cosmoglotta B in 1939. Li punctu essential es: que chascun payant
abonnator de ún revúe va haver li jure a un abonnament ye precie
reductet del altri revúe durant 1939. Noi crede posser recomandar a nor
abonnatores utilisar ti privilegie, si ili desira conosser un lingue
unic in su specie, creat precipue del matematico Couturat e basat
cardinalmen sur li principies de logica e unisensitá, e conosser li
argumentes queles su adeptes alega in favore de lor interlinguistic
conception. Noi anc expresse li sincer desir, que mult Idistes mey
profitar del abonnamentes reductet de Cosmoglotta; noi devet ancor
recentmen constatar, que omni informationes del Ido-presse relatent
Occidental es passabilmen íncomplet e ínexact. Li letion de Cosmoglotta
vell do por ili esser un excellent complement. Talmen nor acord posse
factmen devenir li unesim gradu de plu strett reciproc intercomprension
e cooperation.

  Red.






## Bibliografie

Li Evolution Social de Alexandre Deulofeu es un historic studie de ca.
200 págines in lingue catalan con un resumate de circa 40 págines in
Occidental. Interessates posse reciver it de C. Varela, -5, President
Macià, Figueres, Catalonia.

It es un grand plesura vider scientic ovres, specialmen tales redactet
in «litt» lingues (ma Catalan have ancor un coeficient de
international comprensibilitá superiori a cert lingues nominant se
«international») usar resumates in Occidental por letores extran.

Li titul di sat mult pri li tema tractat, e conform al redactional
principies de Cosmoglotta, noi va restricter nos a un purmen linguistic
recension. Noi cordialmen saluta que elementes sud-romanic, de lingue
hispan, italian, catalan, augmenta poc a poc lor colaboration e
influentie in nor movement. Just ti lingues es in lor caracter max afin
al professet e generalmen acceptet caractere del majorité del sistemas
de lingue auxiliari e anc de Occidental. Ili veni in just témpor por
contrabalanciar li forsan tro fort influentie de linguanes francés,
german e anglés, influentie sentibil in omni sistemas de lingue
auxiliari, ma plu dangerosi por Occidental quam por altris, queles per
lor arbitraritá es in altri látere protectet contra unilateralitá in
sens natural. Talmen nor coidealistes de lingues sud-romanic va aportar
a nor lingue un salutabil e legitim inrichament ye constructiones,
formes derivat e expressiones stilistic.

Noi preterpassa cert litt erras, queles mey contar quam erras de
composition: «gran» vice «grand», «adquisiter» vice «aquisiter».
Alcun constructiones respegula li bell e tre concis energic contraction
iberic, permisset per un tre líber usa de prepositiones con infinitive,
p.ex. «Ancor li historie secun mult persones es li vive del grand
ductores, sin voler comprender que...». Minu concentrat, ma plu clar
vell esser: «...grand ductores; ili ne vole comprender que...» O:
«Ne har ti veritá penetrat in li intelectu del majorité...crea li
statu...». («Que ti veritá ne ha penetrat..., to (o «ti fact»)
crea li statu...»). «Noi conclude que por desaparir absolutmen li
grand politic unités, it vell ancor mancar six secules e demí.» (Sive:
«por far desaparir...», sive: «til que...li
unités...desapari...»)

It resta contestabil, ca tal constructiones es admissibil o ne in li
cadre del sintaxe de Occidental, ma si ili ne trova facil comprension e
imitatores che non-iberic Occidentalistes, noi consilia usar
constructiones plu clarmen comprensibil.




Questionabil es anc li usation de «comprender» in li sens litteral e
original: «li equivalent posterior etape comprende del annu 1500 til li
annu 1650, to es un secul e demí». Probabilmen on ne posse excluder ti
signification quam íncorect, nam it es li ancian e legitim concret, sur
quel li hodial abstract signification basa se. Ma ti ultim ha devenit
tam general, que por claritá it recomenda se preferer
por li sens ancian li paroles «contener, inbrassar, extender se intra,
durar de...til...» si on ne vole introducter in Occidental un nov
verb «comprehender».

Ínrecomendabil es «ti qui» vice «ti queles», «esser de» vice
«apartener a»; «viger» quasi plu ne trova se quam verb, on di solmen
«vigore». Un constitution «es valid, in validitá, in valore, vale».
Tamen «viger» ne es directmen íncorect. «Exiger» ne existe,
Occidental have «postular, demandar». Vice «legeri» ples dir
«levi», vice «ne ja»: «ancor ne». Interessant e remarcabil es li
form «justiciaci» e «object» in li sens de G «Zweck». Vice
«nobli» noi nu di «nobil». «Feres» ne existe, dir «besties
feroci». «Lass» ne es un plen form verbal (to es «lassa») ma un
specie de imperative reflexiv, on do deve dir «lass nos» e ne «noi
lass». Vice «along li témpor» plu bon es «in li curs del témpor».
Li expression «chef-stant» («un chef-stant Aristocratie») ne es
clar.

Ti poc observationes es relativmen sin importantie comparat al claritá
comprensional del total 40 págines del resumate. It deve esser mentionat
que a persones con un cert lingual instruction it ne va esser desfacil
deschiffrar grand partes del textu catalan con li clave Occidental. Li
lingue catalan es astonantmen rich ye paroles international. Tamen,
atention a un amusant contrast: Li construction «va ...r» ne indica
quam in Occidental li future, ma un aspect del... passate.   I.F.

A.W.S. Raxworthy, Introductory Grammar of Occidental for English
Students. -- 32 págines in formate normal A 5, poligrafat in maniere de
Cosmoglotta B, covriment printat. Edition provisori. Editoría: Institute
Occidental. Precie afrancat: Sv. Fr. -.60, 7 d. anglés, -.15 dollar
american.

Li present ovrette es li unesim grammatica de Occidental in lingue
anglés, si on abstrae del «clave» de 8 págines editet in 1922 e nu
antiquat, e li provisorissim e curtissim curs poligrafat de E. Biddle,
exhaustet desde long.




Pos un brevi introduction in li function del lingue e li caracter de
Occidental, sr Raxworthy da sur un dozen de págines un sinoptica del
essential grammatical elementes de Occidental; li regul de Wahl es
amplimen exposit, junt con un long liste de afixes e grammatical
paroles. Pro que li introductori grammatica ne intente concurrer con
complet curses o manuales, it abstene de textus de exercicie, ma it da
pluri Occidental-textus con paralel traduction anglés: li poema «Li
flech e li cant» de Longfellow con traduction de E. de Wahl, un biblic
textu «Li laude del charitá», li articul «Un lingue international?
Pro quo ne prender Anglés?» de Littlewood, quel da al novicio
simultanmen un fundat argumentation. Solmen in Occidental es li novelle
«Li pont» de Karl Federn e li canzon «Triumf-marcha del
Occidental-movement»; omni textus es prendet ex Cosmoglotta. Seque un
vocabularium de frequent paroles gruppat secun centres de interesse:
témpor, calendarium, tempe, familie, animales, fructes, e un curt
vocabularium anglés-occidental alfabetic. Un articul del fratres Beer fa
atenter pri li similitás inter Anglés e Occidental, e
li grammatica fini per un liste de circa 60 tal nominat «fals amícos»
(parol egal in form, ma con diferent signification) e de circa 150
frequent idiomatic expressiones anglés con lor equivalente in
Occidental, alfabeticmen ordinat.

On intente far sequer a ti util «introductori grammatica» in comensa
de 1939 un populari curs per corespondentie in 5 leciones de srs Beer e
un complet curs-manuale por angleses de sr Littlewood, secun li metode
descrit in su ovrette «Vers un lingual instruction plu rational».
I.F.

Ric. Berger, Vocabulaire Occidental-Français. 36 págines in formate
normal A 5, poligrafat in maniere de Cosmoglotta B, covriment printat.
2-esim reviset provisori edition. Editoría: Institute Occidental. Precie
afrancat: Fr.sv. -.50.



Li autor di in su anteparole: «Ti vocabularium contene solmen li paroles
diferent in li du lingues. -- Pro que Occidental pretende esser
ínmediatmen comprensibil a omni hom de occidental civilisation, on posse
creder que un vocabularium Occidental-Francés es ínutil. It es ver, que
li paroles diferent, vermen diferent in li du lingues es tre rar, e li
pluparte del radicas citat es conosset o adminim «divinabil» a omni
franceses. In veritá, li scope de ti vocabularium es monstrar pro quo un
parol ha esset selectet in ún form e ne in un altri. E on va bentost
constatar que in general li paroles international es mult plu conosset
per derivates quam per lor radica primitiv, quel es sovente apen
comprensibil in li divers lingues national». Li libre do have quasi du
scopes simultan: dar un liste del paroles un poc diferent in li du
lingues, e justificar li selection e formation del Occidental-paroles.
Ambi scopes es successosimen atinget. Ti duesim provisori edition ha
esset reviset per li presidente e li secretario del Occidental-Academie
e contene circa 2000 radicas con lor derivates.   I.F.



Possessores de ancian Occidental-publicationes, atention! Sr P. Tarnow,
Düsseldorferstr. 5, Düsseldorf-Oberkassel, Germania, es li
chef-colaborator del «Katalogo de la Esperanto-Gazetaro» quel va
ocupar se anc pri altri sistemas, e possede un del max complet
interlinguistic archives. Il desira obtener per exchange o compration li
sequent publicationes: -- (1) Oficial Bulletin del SAPO 1936, nrós 6
e 7. -- (2) Svenska Occidental-Förbundets Medlemsblad, complet. -- (3)
Bulletin del SAPO 1928, nrós 2 e 4. -- (4) Periodical Bull. de Inform.
del Occidental. Soc. de Francia, complet. (5) Circulare Praha (Jos. Svec), 1934
nov. e dec. -- (6) Revue Cosmoglottique (Budapest) 1912, complet. --
(7) Occidental (Brno), complet. -- (8) Occidental-Bulletin (Praha),
nrós 1, 7, 9, 12, 16, 17, 20, 21, 23, 29. -- (9)
Cosmoglotta-Informationes: 1935: 2, 3, 4; 1936: 5, 7, 8. -- (10) Isora:
1930: 2 til fine. -- (11) German Occidentalist: nrós 1, 2, 4, 5, 7, 8,
12, e 32 til fine.

Interessates mey prender contact direct con sr Tarnow. Li Institute
Occidental ne posse chargear se per mediation.




## On scri nos

[quote, "Dr A.C.F. in S. (Portugal)"]
____
In 1934 yo recivet un numeró de vor revúe
«Cosmoglotta», nró 94. Tande yo just hat finit mi studies pri anglés e
german in li universitá de Coimbra e yo studiat Esperanto por plesura e
anc pro interesse psicologic. Yo savet que altri tentatives hat esset
fat por crear un lingue international, ma yo credet que Esperanto es li
solution definitiv del problema. ... Yo ne dat atention al revúe e yo
ne leet it. Tamen, ante quelc dies, yo retrovat it in un tiruore. Ti ci
vez yo foliettat it con atention e yo deve confesser vos que yo esset
astonat pro li success: yo comprendet presc li tot textu, quo ne vell
esser possibil in li sam conditiones con Esperanto. Yo espera que vu va
haver li amabilitá inviar me quelc informationes pri Occidental etc. ...
e un grammatica e un vocabularium. Yo vell mult desirar far un
experiment plu complet quam li unesim, e yo espera que li proxim vez yo
va posser scrir vos in Occidental. (Ti lettre esset scrit in francés.
Red.) Til nu, null propaganda es fat in Portugal (Dr. A.F.C. ne save que
noi have un representante in Portugal) u li difusion de Esperanto ne
posse esser considerat quam tre grand. Qui save, ca Occidental vell
posser haver un altri fate tre diferent.
____

[quote, Ralst]
____
(Concernent «Noi es agressiv») ... In fine, si on es
anti-occidentalist, on posse trovar omnicos agressiv. Secun mi propri
experientie, li max bon medie por ne esser agressiv es tacer; e to on
posse far quande it acte se pri personal questiones, durant que tacer
pri li superioritá de Occidental vell esser trahition. Do ad-avan in li
spíritu de Rädler e Oscar. (Doc. 150. Noi promesse cessar...)
____

[quote, Haldin]
____
Nor Cosmoglotta es sempre benevenit che me. Li die del ariva
deveni clar e gay, etsí li pluvie sta quam un strec sur li terra.
«Facilitá del Lingue International» de Matejka es sumbilm! Li yun
hollandés ha versimilmen esset tre gay pri su nov conossenties e hastat
lassar li tot munde saver les ...
____

[quote, H.D. Akerman]
____
Un ténnis-champion del munde intra un ténnis-club. Il
cria: «Ha, ha! Hoi, hoi! Yo es li ténnis-champion! Yo lude mult plu bon
quam vu absurd membres de ti-ci mesquin club!» -- Si ti hom es vor
amíco, esque vu ne vell hontar pri il? Anc yo honta pri Cosmoglotta
quande it parla pri Esperanto e Ido; nam Occidental es li
munde-champion. -- In Anglia noi have un nómin por alquicos superlativmen
bon: It es «Rolls-Royce». Li fabricatores ne di it, li popul di it. --
Yo recomanda complet silentie pri Esperanto etc. Lass li lingue
(Occidental) parlar por se self. It va far to plu bon quam noi posse.
Tande on plu ne posse parlar pri li «mult-trumpetat superioritá de
Occidental.»
____

Red.: Nor letores va remarcar que li tre interessant comunicationes de
sr Ralst e Akerman contene teses diametralmen contraditori pri li tema
«discussion»!




## Belgia, Flandria, Nederlandés

Al proposition de sr M. de Ketelaere in Cosmoglotta B nró 20 (6) yo deve
far quelc remarcas. Un popul «Belgos» ne existe. Belgia es habitat de
du totmen divers popules: li wallones, parlant un dialect francés, e li
flames, parlant un dialect nederlandés. Do secun li leges de derivation
de Occidental li population de Belgia secun lor politic apartenentie
deve esser nominat Belgianes, li form Belgos deve restar por li antiqui
gallic popul, quel dat li nómin al land, e pri quel César ha scrit. Plu
desfacil es li question ca flam, flandric o flandrian. It apare me que
omni ti formes es usabil por divers significationes. Flandrian significa
relatend a Flandria, p.ex. historie flandrian. Sammen on vell posser
statuer diferenties inter customes flandric e flamic, i.e. customes
tipic por li land o tipic por li flames, nam anc in Flandria vive
non-flames.

_E.W._




## Ex altri campes

Curt Informationes: Li 30-esim Esperanto-congress havet loc del 31. julí
til li 6. august 1938 in London. It esset visitat de circa 1600
«delegitoj». Ex ili 1000 esset Angleses, li rest precipue Franceses,
Svedes e Nederlandeses. In total 30 landes esset representat.

Li raportes del Esperanto-presse pri li labores del congress ne furni
indicationes particularimen sensational. In fact null cose similea a un
Esperanto-congress plu quam li congress precedent e li congress sequent.
To quo Cosmoglotta ja ha dit pri li valore del congresses in general
verifica se anc ci e ha esset confirmat del Esperanto-revúe
«Esperanto», quel scri sub li titul «General impressiones»: «Plu e
plu li congress es solmen un manifestation por li exteriorité e un
esperantistic amusament. Ti constatation ja ha esset fat antey pri
passat congresses. Abstraet de discussiones pri grav problemas (queles
ya ne interessa li 9/10 del congressistes), li distractiones ocupa li
plazza preponderant in li programma.» -- Li 31-esim Esperanto-congress
va haver loc in 1939 in Bern, Svissia.




«Progreso» nró 120 raporta «kun satisfaco» que li comunication de su
numeró precedent pri li demission de prof. Collinson del Committee for
Agreement de IALA es errat. Prof C. resta membre del mentionat comité.
Noi comprende li «satisfaco» del Idistes, ma noi debi al veritá
constatar que li rectification es ancor plu fals quam li version
primitiv. Prof. C. ha factmen demissionat quam membre del C.f.A., e si
il ha retrovenit per un detra-porta, tande to es debit a influenties pri
queles IALA va probabilmen dever ancor dar quelc aclarationes. Nam li
simplic fact que tal influenties posse manifestar se in li direction de
IALA es in se self mult plu grav quam li restada de prof. C. in li
comité. It ne es mi rol, comentar ti
eveniment, ma it es cert que li ultim parol ancor ne es dit, e it es
ancor minu cert ca ti ultim parol va esser dit de nos o de IALA.

Li sam numeró de «Progreso» contene inter altricos un tre interessant
articul pri primitiv lingues (Beach-la-mar e Pidgin-English). Li unesim
es parlat del indigenes del Westal regiones del Pacific e li duesim del
Chineses in lor contact con Europanes (precipue Angleses). Factmen ambi
lingues es basat sur li Anglés. Ili caracterisa se per li povritá de lor
vocabulariums e li exforties remediar ti pauperisme per descritiones
metaforic pri queles yo cita quelc exemples: piano traducte se per «big
fellow bokus (A box) you fight him, he cry» (grand bux, vu batte it, it
cria). -- li acordeon es: «little fellow bokus, you shove him he cry,
you pull him he cri» (litt bux, vu pussa it, it cria, vu tira it, it
cria.) Li gravid fémina es descrit quam «mary he got faminil (A family)
inside» (fémine, il (!) recivet familie in li interiori). «Mary» es
li usual expression por «fémina». -- calvitá es: «grass belong head
belong him all he die finish» (li grámines del cap apartenent a il
morit completmen e es finit). -- Li jolli definition de sega es: «you
give me brother belong tomahawk, he come he go» (ples dar me li fratre
del hache, it veni, it departe). -- Ti poc exemples mey suficer.
Indicationes plu detalliat e remarcas pri li grammatica mey possibilmen
trovar loc in un articul apart.

Li radica, su derivation e signification es li titul de un articul
publicat de Heinz Jacob in li sam numeró de «Progreso». It resuma un
libre de Prof. Jespersen (regretabilmen il obliviat indicar li titul) e
es in su conclusiones visibilmen directet contra Occidental. Factmen li
conclusion del tese de Prof. Jespersen es: que sovente comun radicas ne
retene un comun signification e que por tal paroles con divers
signification it es practicmen ne important, ca ili deriva se de un
comun radica. E Hzj. cita quam exemples li paroles occidental: generar --
generator -- generation -- generativ; e posir -- position -- positiv, --
preposition etc. Ex li sequent explicationes resulta que mult radicas de
paroles modern posse esser considerat quam nov, benque lor conexion
etimologic con radicas latin semblantmen dessimil es índubitabil. Li
profanes etablisse facilmen etimologic relationes inter paroles de
parent signification, quam p.ex. A sorrow e sorry, u ili vide un comun
radica «sorr-», benque li du paroles deriva se factmen de radicas
totalmen diferent. Mem filologos ne vell timer far simil conclusiones,
si p.ex. omni tracies del ancian Latin e Grec vell bruscmen esser
perdit.

Li claritá del exposite de Hzj ha visibilmen sufret per li resumation;
un recension seriosi es pro to ínpossibili, tam plu quam on ne save
secun quel vispunctus li extrates ha esset combinat. Sol li letura del
ovre complet vell permisser un judicament bon fundat. Un remarca tamen
sembla me util:




Li grand superioritá de Occidental ne consiste in li respectation del
etimologic conexiones derivativ, ma in li possibilitá derivar ex li
radica li paroles international per regulari formation. E it es
precismen ti regularitá quel revela
li fundamental conexiones etimologic e confirma per to li justitá del
metode aplicat. Si Ido vell, per su propri metodes in li parolformation,
arivar al sam resultate, i.e. obtener li paroles international per
regulari derivation, tande on ne vell reprochar it li absentie de
etimologic justification. Or li factic situation es que it possede
nequel del avantages citat. In 9 casus ex 10, su metode de
parolformation ducte a un mutilation de derivates perfectmen
international, e in li ún casu restant, li internationalitá es obtenet
solmen per li sacrificie del regularitá. Sub tal circumstanties, li
conclusiones extraet del libre de prof. Jespersen posse adver furnir un
facil justification del íncoherentie etimologic del sistema, ma ili ne
posse dupar li objectiv observator pri li factic fiasco del idistic
metode de derivation.   Scorpion

Íncomplet informationes

Centerbladet de septembre 1938 publica un long raport de sr Heinz Jacob
comensant per li desir «ke omna membri dil Uniono abonez Centerpladet
por esar reguloze informata». Forsan «reguloze», ma ne completmen --
si on ne save leer inter li lineas. In fact sr Heinz Jacob informa pri
que...

1. ...sr Gardner ha demissionat del Ido-Academie -- ma con cuida il
evita dir que li lingue a quel sr Gardner ha adheret es Occidental!

2. ...li document OA/F 2344 ha respondet con scientic motivation a un
justification de IALA del finales -as, -is, -os quam «aposteriori», e
CB reproducte li textu del Occidental-Union -- ma sin dir de u it veni.
Li letores de CB ne deve saver que OA significa «Occidental-Academie»!

3. ...li politic textus publicat in Italia Filatelica «...obtenis la
oficala sanciono de Wahl...» -- benque Cosmoglotta A de may 1938, p. 48
ha dat precisiones pri ti afere e mentionat li protestation de sr de
Wahl che Italia Filatelica!

Noi remarca que «Progreso» e «Centerbladet» mentiona sr de Wahl solmen por
far creder que il es partisan de alquel politic sistema o adversario del
indigenes de Madagascar. Pri su linguistic opiniones ili sembla opiner
que lor letores ne besona conosser les. Tre amusant, ti tactica.   R.Bg.



Votation pri Cosmoglotta

Pro tecnic circumstanties, li pluparte del stenciles del present numeró
devet esser scriturat ante li previdet clusion redactional. Pro to noi
es obligat ajornar li resultate del Votation ancor un vez, til li unesim
numeró de Cosmoglotta B in 1939. Secun li votationes recivet til nu, noi
posse predir que pri mult questiones li responses es sat contraditori.

_Red._




## Lingue vivent

Sr Ralst: Vi li responses a vor questiones:

1. Qualmen vu recomanda traducter «tout ça, das alles, all that»? --
Response: Max bon es li traduction: «to omnicos, omnicos to», anc
«omni to» e «to omni» es possibil.

2. Esque ti frases es just? (a) Il comprat divers coses, inter *altru*
un spegul.  (b) Yo incontrat pluri amícos, inter *altres* Alfred e
Max. (c) Il dat me quelc libres a leer, inter altris «Li felici
Hypocrit». -- Resonse: In frase (a) on deve dir «inter altricos un
spegul». Frases (b) e (c) es corect.

3. Yo leet (in «Occidental-Bulletin») tri formes del pronómin relativ,
a saver: (a) quo con pronómin demonstrativ o índefinit (neutri) quam
antecedente, p.ex. to quo, necos quo; -- (b) qui, quande li antecedente
significa un person (pluri persones); -- (c) quel(es) in altri casus. --
Esque to es aprobat? --

Response: Yes, to es aprobat. It tamen recomanda se evitar usar qui quam
pronómin relativ, usat precipue de Ex-Idistes. It mey restar reservat al
usa interogativ: Qui veni? Yo ne save, qui veni? e anc quam contration
de ti quel e analog combinationes: Qui vole, posse. Anc: quicunc. Yo do
recomanda insistentmen usar quel(es) anc in li casu (b): li mann,
quel...

  I.F.

Esque. Franceses, atention al aplication de ti parol! Esque sta sempre
in li comensa del frase e nequande pos un altri parol interrogativ! Ples
ne introducter in Occidental un ínelegant custom del Francés
negligentmen parlat. On deve evitar citar mal exemples, ma vi quelc
bones: U il es? o U es il? Quo il ha fat? o Quo ha il fat? Li inversion
in questiones es tam international, que on deve admisser it apu li
parol-sequentie nominat «direct». Ma nequande inversion pose esque.
Ples memorar que esque es un contration ex li frase: es it ver que...
Do: esque il ha venit? o anc Ha il venit?

Participar o partiprender? Lor sens es egal (cip es un variante de cap
(latin «capere») retrovabil in capter, de quel li semantic parentitá
con prender es evident). Ma partiprender es un bon regulari composition
occidental, e sr de Wahl recomanda preferer it avan li pur romanisme
participar. Do lass nos evitar ti form, e haver solmen participie,
participial in li sens grammatical.

In li lingue italian noi trova li bell parol «francesisme». Vi un bell
neologisme vice li parol «gallicisme», quel es plu international, ma
visibilmen de doct provenientie. Francesisme di li sam cose, clarmen
comprensibil, e es perfectmen natural. Qui vole hesitar? Germanisme,
anglesisme, francesisme, hispanisme etc. etc., un serie de perfect
analogie.




## Ex li paper-corb

Yes, vu divina rect! Nor amat «Ex li Paper-Corb» vive ancor e reprende
su activitá pos vacanties debit al general obscurantisme (pardon§ --
exercicie de obscuration) quam passiv defense contra li ataccas aeran.
Durant li témpor passat nor redactora ne esset un humore jocar. Ella
extintet su luce e covrit se per su paper-corb contra li imaginari
bombes del tristesse. Li titul de nor rubrica es scrit durant un tal
exercicie. Do ples excusar eventual ínprecisiones in li dessin... Noi
recomensa li seson per un sensational raport de nor colaborator
Farfarello pri li astonant activitá de prof. Madhrepore e su amícos:
 Miquette


### Comité International por Efectiv Corelativitá

Li famosi C.I.E.C. fundat de nor eminent confratre Prof. Sysiphos Q.
Madhrepore (cp. Paper-Corb de junio 1938), havet su unesim reunion in li
Casino de Montecarlo (Monaco). Ultra li fundator esset present li
membres: professoris Casimir Belargot, Jeremias Kauderwelsch, Charlie
Chaplin, Sherlock Cockneyson, Muta Ridetado. Li sessiones evenit
exactmen secun li programma previdet, li locale del labores essente
alternativmen li plage (matin) e li Casino (vésper), li pos-midís
essente reservat al repose. Ye li unesim die on decidet elargar li
comité per co-option del sequent persones: prof. Snorre Sluddertask
(Aarhus), Prof. Komplikey Desfacilyevitch Proposof (Moskva),
pnrofessoressa Flappie Slang (Gargoyle), e prof. Sing-A-Song (Changhay).
Ye li duesim die, prof. Madhrepore exposit li resultates de su famosi
statistic reserches: durant un long serie de annus il hat ocupat se pri
li examination del question: pro quo on deveni scritor? Sur li base de
un grand statistic e psicologic materiale il da li response sequent: 3%
pro ínfelici maritage. 21% pro que ili ne posse dormir in nocte. 44% por
posser payar li ratas mensual de lor scri-machine. Li céteres pro un
regretabil erra de yunesse. -- Pos ti excellent resultate, prof. Sysiphos
Q. Madhrepore, auxiliat de su valent colaboratores, vole nu interprender
un statistica sur li sam base concernent li grav question: «Pro quo vu
ha devenit inventor de un Lingue International?» Li professor ja posset
dar quelc provisori responses recivet de quelc eminent interlinguistes:
Raoul de Chaussure: «Pro rutine. Yo plu ne posse memorar, quande e
qualmen it comensat. Ma it capte vos, e poy vu ne posse cessar. Li
lingue international es tentant quam li alcohol.» Lakritzson (Svedia):
«Yo ne es inventor. Yo ha solmen desinternationalisat li lingue
Anglés.» Emile Duval (Estonia): «Li desir a plagiation pro odie contra
sr Zusammensoff. It es exclusivmen ambition, quel ha instigat me a
inventer un L.I. Li glorie del altres ne lassat me dormir -- yo volet
ganiar mult moné.» Dr. Louis Ratfoutu: «Shut, shut. Nequí deve saver
que yo ha inventet un L.I. Ples tornar vos al Baron de Affront, quel ha
signat li afere. Yo ya esset membre de un societé neutral.»



Li efectiv corelationes inter li membres esset de un cordialitá perfect.
Solmen ye li ultim die evenit un regretabil incidente. Statuente li
procede por li labores general pri ti important question, prof. S.Q.
Madhrepore proposit, que li membres de C.I.E.C. ne va esser questionat
pri it, pro que on mantene li suposition que ili ne have ínlegitim
corelationes a un Lingue International. Audiente to, sr Charlie Chaplin
dat su demission, nam, quam on save, il ha inventet e usat un lingue
international conglomerativ in su ultim e unic film sonori.  -rello

Remarca del redaction: In suplement al raport de nor colaborator, noi
publica ci quelc telegrammas arivat pos li reunion e ante li clusion
redactional: «Ples notar, que yo ne ha demissionat pro li enunciationes
de prof. Madhrepore, ma pro que li sessiones in Montecarlo devenit tro
expensiv por me. C. Chaplin». «Ples notar que li demissionario ne es,
quam ínexactmen raportat, Charlie Chaplin, ma prof. Casimir Belargot.
Kauderwelsch.» -- «Ples notar, que Chaplin ne ha dat, ma solmen ofertat
su demission. Cockneyson.» -- «Ples notar que li demission de Charlie
Chaplin esset retraet. Proposof.» -- Confuset de tant contraditori
telegrammas, noi cablat un radiogramma a prof. Madhrepore self,
demandante un explication del afere e li veritá exact pri li misteriosi
demission. Noi recivet li sequent response: «Yo ne have null
explicationes a dar. Yo ne save necos pri un assertet demission in
C.I.E.C. Madhrepore.» Per to li afere ne ha ganiat in claritá, e noi
regreta dever lassar nor letores córam ti enigma. It sembla que li
C.I.E.C. trova se in un ciec-via. Noi va informar vos, quande noi self
va vider li solution.    Ex le Paper-Corb





Esque vu vole auxiliar nos?

Ples reabonnar Cosmoglotta strax! Vu evita un interruption in li
expedition a vos.




## Cronica


### Francia

Quam raportat in nor ultim Cronica in Cosmoglotta B 20 p. 86, li
redactor de «Le nouvel Âge» replicat a un Esperantist concernent li
obligatori acusative. Noi cita quelc passages ex su interessant
argumentation:




____
...in summa sr Arger di me: li franceses aprende latin
e russ queles have casus desfacil, ili posse tam plu aprender Esperanto
quel have poc casus e facil. To es ver, ma si Esperanto es plu facil
quam russ, un lingue sin casus es plu facil quam Esperanto. Du casus ne
es un grand complication, ma null casus es ancor minu complicat. ... li
sequent tabelle permisse nos capter per un regard li historie del
declinationes in li munde occidental: Arcaic latin: 8 casus -- classic
latin: 6 casus -- «vulgari» latin: 2 o 3 casus -- ancian francés: 2
casus -- modern francés: rudimentes de casus. Esque ti tabelle ne es
parlant? Esque it ne monstra se que li tot evolution ínconsciosi del
lingue, con li progresses del societá, tende a eliminar li
declinationes, a far les desaparir completmen? Restaurar li
declinationes in un lingue artificial, quel vell posser carir les, es do
inverter li evolution, es voler retornar in li curs del secules.: Poy sr
Messac demonstra que «Esperanto ne ha ganiat avantages de ti heresie
linguistic», «por justificar li acusative per exemples, sr Arger cita
frases queles da usationes exceptional del acusative, e ne li usation
max frequent: del complement direct. In favor de ti modification
obligatori del complement direct, sr A. posse furnir solmen un argument:
it permisse inversiones. Ma it es fals dir que un lingue sin
declinationes ne posse permisser se inversiones. It sufice foliettar
alcun classic tragedie... Racine e Corneille formíca de inversiones...
lass nos tamen admisser que un lingue con declination posse permisser se
inversiones plu sovent quam un altri: to es un avantage apreciabil
exclusivmen de poetes.» ... «on va dir; Esperanto aboli (per li
acusative) (in cert casus) li ambiguitá sin apesantar li frase. Yes, ma
it apesanta li tot lingue. Por abolir un ambiguitá sat rar, it obliga a
un modification quel atinge li totalité del substantives e pronómines (e
adjectives). Esque to ne es un procede custosi? ...»
____


### Svedia

«Li Sved Occidentalist», nró 3, septembre 1938, contene sur 4
págines bellmen printat in formate de Cosmoglotta li continuation del
articul «Occidental o Esperanto» de Dr. C.W. von Sydow, in du
columnes, sved e occidental.





### Svissia

«Neue schweizer Biographie -- Nouvelle biographie suisse --
Nuova biografia svizzera», chefredaction Albert Bruckner, ilustrat,
Basel, editoría Basler Berichthaus, 1938, 600 págines, contene li curt
biografies e in part anc li portretes de un grand númer de sviss
contemporanes. It es clar, que malgré li amplore ti ovre deve restar
lontan de esser complet. Specialmen li Occidentalistes va indiger mult
nómines de coidealistes. Li sol du, queles noi til nu ha
posset trovar es: p. 381: Heinrich Nidecker. Su biografie ha esset
admisset in Occidental, malgré li principie printar biografies solmen in
un del tri lingues: german, francés, italian. Probabilmen to es li unic
exception del tot libre. p. 529: Hermann Alfred Tanner. Interessantissim
articul mentionant li variat e rich contenete del vive de nor
concombattent. Con portrete. It es recomendabil leer li articul, e
interessates posse obtener un copie del Institute Occidental.



H. Armand:   «Mondi Lingue»

Noi recivet se sr Th. Martineau (Francia) un circulare proposient su
projecte «Mondi Lingue» quam compromiss inter li divers sistemas de
L.I. usat hodie. Ti projecte, ja conosset del letores del morit revúe
«Interlanguages», es un combination de divers elementes pruntat de
Esperanto, Ido, Nov-Esperanto, Occidental etc. Li substantives fini per
u, durant que li entes «animat» fini per o. Li presente del verbes es
-an, li passate -in, li future -on, etc. Mondi-Lingue ne sembla esser ni
plu mal ni plu bon quam li ínnumerabil imitationes de Esperanto aparit
durant li ultim 30 annus. Tamen it permisse usar quelc
Occidental-sufixes, por exemple in «akumul-at-ore, nutr-it-iv», ma
lassa li libertá usar li formes «plu simpli» «akumul-ore, nutr-iv»
etc. Talmen Mondi-Lingue va presentar duplic formationes quel on ha tam
mult reprochat a Esperanto. Noi ne vole detalliar plu long ti projecte,
unesimmen pro manca de témpor, e duesimmen por ne chagrinar sr.
Martineau por quel noi have mult simpatie. Por nos li epoca del
esperantatri lingues ha passat -- li future apartene al naturalitá. Ti de
nor letores queles interessa se al labores de sr Martineau posse scrir a
Sr J.T. Mátineau, Champservé par Tonnay (Charente), Francia. Interim noi
presenta un exemple del lingue, extraet de su circulare: «Sen dubite,
li chefos Esperantist et Idist lektan Cosmoglotta, dunk konosan li
aserbi et sovente justi kritikes da S. Berger et altros. Pro que los ne
respondan... kon suksese, del «tak al tak». Simplim pro ke, per
Esperanto od Ido on ne povas respondar, pruvar, komparar; nam, li
radikarie esan ne-sufisantim international et li derivie «medial»
ne-logik, ne-defendabil.»





Facilisar li propaganda?

Ples demandar nor verd

Propaganda-cartes!



Documentation facilisat per un lingue auxiliari. Li trimensual raport
del Internation Institute por documentation in Den Haag, in lor nró 3,
Novembre 1937, pág. 32, rubrica «Bibliografie», recense un ovre de sta
D. Montel pri li elaboration del documentes. LI recension di (in
francés) inter altricos:

____
In ti articul sta Montel studia unicmen li material elaboration del
document. ... UN grand obstacul, quelcvez ínsuperabil, por li
documentist, es li diversitá del lingues. Li espere que li production
mundal vell concentrar se poc a poc a un litt númere de lingues, sembla
ho-moment ancor ne posser realisar se. On do deve ocupar se remediar li
desagreabil efectes del situation. Li solutiones proposibil posse esser
numerosi. Un del max bones e max seductentes vell consister in far
acompaniar omni memorandum o omni articul per un resumate in un lingue
auxiliari international. ... Li problemas posit ye li elaboration de
administrativ documentes es tre simil a tis de normalisation.
____



Prof. A. Debrunner, presidente del «Committee for agreement» de
I.A.L.A. comunicat nos lu sequent pri li demission de prof. Collinson:

____
Senior Collinson, in egard al ataccas del Occidentalistes contra il,
volet demissionar ex li C.A. Ma noi ne ha acceptet ti demission e noi ha
conventionat con il, que il resta membre, ma que in future su
colaboration va restricter se al preparation de objectiv materiales.
Secun su desir, il anc va esser dispensat de redacter li eventual
changes in li scrite «Some Criteria etc.» ...
____

Nor letores va memorar que prof. Collinson, un organisat e tre fervent
Esperantist, ha publicat acri ataccas contra Occidental in «The British
Esperantist» de febr. 1935, refutat de sr de Wahl in Cosmoglotta de
marte 1935. (Cp. Doc. 143) Malgré ti antecedentie, l. C.A. de I.A.L.A.
nominat le poy por preparar li labores ex queles nascet li famosi
«Criteria». To explica li occidentalistic ataccas mentionat de prof.
Debrunner. Noi reserva nos revenir a ti question.   I.F.




## Contene:

- Quelc exemples de lingues natural e quo ili doce nos
- Li acord con li Idistes
- Bibliografie: Li Evolution social, Introductory Grammar, Vocabulaire
  Occidental-Français
- On scri nos
- Wahl: Belgia, Flandria, Nederlandés
- Scorpion: Ex altri Campes: R.Bg.: Íncomplet informationes
- Lingue Vivent
- Ex li Paper-Corb
- Cronica: Francia, Svedia, Svissia
- Armand: Mondi Lingue
- Documentation facilisat
- Demission che IALA
- Index alfabetic 1938



Chef-Redactor: R. Berger, Morges (Vaud), Svissia -- Administration:
Institute Occidental, Chapelle (Vaud), Svissia -- Reclames: A. Moeckli,
Languedoc-Hellevue, Chemin du Reposoir, Lausanne, Svissia.






# Cosmoglotta A 124 (jan 1939)

Annu XVIII -- Januar 1939 -- No 1 (124)


## Contene

- Berger: Li charades e noi.
- Confession.
- Tabelle del revúes interlinguistic.
- I. F.: Comparation.
- Wahl: Autonomie. Lingue international e telefon.
- Lagnel: Abonnament cumulativ.
- Arcis: Li chapel. Divers racontas. Cronica.


## Li charades e noi

Li redaction de Cosmoglotta ha recivet de Sr Montagu C. Butler,
presidente del «Education Committee of The British Esperanto
Association» li sequent lettre in anglés:

____
Dear Sir,

It is not for me to give you the correct translations of Occidental
words into Esperanto, the more that I do not know in all cases what is
the meaning of the Occidental word. But it is up to you, in giving texts
for comparison, not to invent «Esperanto-charades», but to give
Esperanto forms as shown in all dictionaries and in current use.

It is quite true, for example, that Di-neo is a possible form (as I have
given it), but to give it as a translation of atheism instead of ateismo
is not an honest procedure. If in Occidental feminas is the plural of
femina, then in Esperanto the plural of virino is virinoj. The words
pesimista, hospitalo, ateismo, enkonduki, kanono, kamarado, konkero,
devigo, edukado, multipliko, kvanto, ekstrema, kolosa, kvalito,
akurnuli, resaniganto, navigebla, kora, valorigo, suplemento,
financisto, and many more roots whose existence you ignore, are normal
Esperanto roots, in common use, and their existence can be verified by
anyone who will take the trouble to look them up. What is the meaning of
devoligado or geresanigbezonuloj, for example, I could not even guess,
though I have been an Esperantist for thirty years. To resort to these
subterfuges shows the Occidentalist to be in a verv desperate case in
his search for an argument. It is the same kind of misrepresentation
that discredited the Ido apologists in the old days.

Sincerely yours,

M. C. BUTLER.
____

In 16 annus Cosmoglotta ha publicat ínnumerabil articules pri Esperanto
e su defectes a queles li presse esperantistic ha respondet per un
silentie impressionant. Ne un sol de nor argumentes ha esset refutat. Ma
subitmen un eminent Esperantist selecte un duantene de
paroles in nor listes, acusa nos «inventer» nor exemples pro que in
Esperanto anc li paroles international es usat (p. ex. hospitalo e ne
solmen malsanulejo, etc.) E il asserte que usante tal «subterfuges»
noi pruva «que noi es in vermen desesperat casu in nor serchas por
un argument».

Por comensar, noi gratula sr Butler que il havet li amabilitá portar li
discussion sur li terren linguistic vice strax parlar, quam fa
generalmen li Esperantistes, pri li grand successes del «kara lingvo».



Tamen li reproches quel il adressa nos, noi ne posse accepter: Que li
paroles international hospitalo, ateismo, etc. es anc usat in Esperanto,
ne impedi li facte que li charades malsanulejo, dineo, es trovabil anc
in textus e lexicos orthodox. Li plupart del lexicos da mem li du
traductiones paralel. Ma just ti procedentie pruva que it existe du
lingues in Esperanto e que li adeptes deve aprender du vocabuparoles
international. Pro manca de un sistema international de derivation,
Esperanto fortia su adeptes aprender du lingues vice un! durant que
Occidental, lingue unitari, da li derivate international per su
derivation, simil al grand lingues de civilisation, mersí al regul
trovat de sr de Wahl.

Naturalmen it es nos desfacil retrovar li libre o revée e li págin de
omni paroles esperantic queles noi ha citat, ma in future noi sempre va
notar les. Ma in omni casu noi deve protestar contra li acusation har
inventet nor exemples! Li parol geresanighbezonuloj, por
exemple, trova se in un prospect, scrit del Esperantistes de Bern por
li turistes in Svissia. Li textu esset reproductet in li revúe «Idisto
Katolika» nro 111, pág. 40. si sr Butler, un expert Esperantist,
declara ne posser divinar li sens de ti parol, on ne comprende qualmen
li sviss Esperantistes audaciat usar it in un prospecte destinat al
propaganda inter li turistes!

In Heroldo de Esperanto, nro 339, sr Butler va trovar li altri parol
incriminat dineantoj quel ne significa, quam on vell creder it, li
persones queles manja un diné, ma queles es ateistes («Gottesleugner»
in German). It ne es nor culpa si li Esperantistes self fabrica
dineanto vice usar ateist.

It es ver, que li plurale de virino es virinoj, ma just pro que ti
paroles suggeste un ente viril, li autores esperantistic prefere
fabricar in + aro. In li Esperanto-traduction del arie ex li operette
Paganini noi trovat anc «Vole inojn kisis mi» («Gern habe ich die
Frauen
geküsst» ).

Devo-lig-ado es un rect formation in Esperanto, ne plu strangi quam
kunulino, kuracejo e milles de altri simil formationes.

Sr Butler va trovar alcun charades in li Dictionnaire Français-Esperanto
editet in Paris del Presa Esperantista Societo, con prefacie de Cart,
anteyan presidente del Esperanto-Academie. Por exemple: F. hôpital es
traductet per malsanulejo; introduire = enigi; canon = pafegilo e
pafilego: camarade = kunulo; conquête = kunakiraĵo; education =
edukiteco; multiplier = obligi; extrême = treega; colossal =
grandega: qualité = eco; accumuler = amasigi; naviguer = ŝipiri,
marveturi; supplément = pliaĵo.

Sr Butler mey esser patient: va poc a poc retrovar li fontes de omni
altri charades. Interim un de nor corespondentes amusat se extraer ex li
bon autores de Esperanto quelc altri exemples del sam specie per queles
on va vider que nor unesim list publicat in Cosmoglotta de 1938, pág.
56, ne esset exagerat.




In li libre «5 noveloj»: irantino, poŝtupe, alakvigis, egan,
ĵet-kuŝigus, malvirgigus, ambruloj, enaĵon, disaj, ebriigaj,
disiĝema,
homidino, tirstarigis, denthava, ligneĵaro, falkuŝiĝis, ĉebrusta,
ŝtelsekvis, pligajiĝis, lumbalonoj, elingigis, vojiro, raŭkblekis,
ŝuvestis, viziigis, elbuŝigis, lantuko.

In li «Taschenwörterbuch von Karl Log:» sintrotakso, sidvango,
porzorgatula, onigilo, kromgusto, tenpagaĵo, ekseliĝi, kromfolio,
malamigi, reenaligebla, emi, esti ema.

Ex divers revúes (HE = Heroldo de Esperanto, ET = Esperanto triumfonta):
Marenfalego, erikejo (ET, nro 137), ilara (ET, 152), unuopulo (ET, 132),
pliigo (ET 210), tritagaĝu (ET 36), allogemo, amindumo, onidire, endas
(Informoj del Eston. Asocio nro 40), elektitulinojn, disa eminentuligi,
malkonsilanto, someras (Esperanto, nro 9 de 1929), maskulino (= mascat
dama), senakuzativulo, maskulaĉo (HE 339), priindas, hominde,
gesamartanoj (HE, 10. oct. 1928) ekestintaj, imagaro, kialon, senkiale,
estinĝatoj, aliĝoj (HE 84), ebligus, neprigi (HE 87), militistiĝinta,
estraraniĝi (Informoj 42 e 43), tianulojn, simiemo, inonomoj,
senc-havaj, alaĵoj, aĉa, erojn (Informoj, 49), traas, ulego, timegiga,
iĝi, elrusigis (Nova epoko, 123), homeciĝo (Sennacieca revúe, nro 40),
eligas (Esperanto nro 275), altencelemo, malpripensemulo, ecaĉo,
pasiemo, samtiel, konebligo, elreliĝis (HE 291), ujego, gereĝoj (HE
88), senmalutiligita, malvenkemuloj, laciĝintaj, pliuloj, ludoni (HE
57).

Ti list noi vell posser alongar durant un tot brochura, it va suficer
por ti-ci vez. Vanmen on va explicar nos que li paroles international
corespondent es possibil in Esperanto. Li charades pri queles sr Butler
honta es usat continualmen in Esperanto e ili ne es un «subterfuge»
inventet de nos!

De un ex-redactor de revúe esperantistic, habitant in Australia, noi
recivet, amicalmen expresset, reproches in li sam sens quam tis de Sr
Butler. Nor response es anc li sam quam supra: Li charades de Esperanto
ne trova se solmen in li «plej ridinde primitiva literaturo de
Esperanto» ma in li max modern quam noi pruva it per li fontes. In
céteri nor ex-colego confesse it in li fine de su lettre quande il scri:

____

Esperanto, vidate laŭ vortprovizo, havas du flankojn... la
internacian (de vi ignorata) kaj la propre konstrueman el siaj internaj
kapabloj. Mi emfazas la unuan en miaj rilatoj kun Eŭropanoj pli-malpli
kulturaj; la duan en miaj rilatoj kun simplaj nékleraj homoj en
Eúropo aŭ homoj ekster Eŭropo-Ameriko. Al sroj profesoroj Azana,
Bourlet, Richter, Johnson, la unuan; al sroj Wang-pu, Shimigetsu, Ras
Bambu, la duan.

____

Ti declaration confirma li facte que it existe du species de Esperanto,
li unesim usante precipue li paroles international ne derivat autonommen
del radica Esperanto e li duesim usante li charades format regularimen, ma
íncomprensibil. Secun que vu es Europano o Asiano on parla vos in li
unesim form o in li duesim form del lingue. To es vermen ingeniós. Ma,
in realitá, to fa du dialectes a aprender!

_R. Bg._





In ultim moment noi recive un lettre del Presidente del Academie de
Esperanto, anc pri nor articul. Nor response es li sam quam por Sr
Butler.

Un de nor colaboratores, Sr A. Matejka, ex-redactor de «Progreso», invia
nos ancor li sequent remarca pri li problema del duplic paroles in
Esperanto:

In HEROLDO DE ESPERANTO Nr. 999 (13/11/38) noi trova sub li titul: «La
senutilaj radikoj» (li ínutil radicas) un proteste de un letor contra
li crescent númere de nov radicas in Esperanto-jurnales e libres. Yo cita ex
it:

____
... Quande on propaga Esperanto, on ordinarimen sublinea li fact que
it es un lingue facil. Ma remarcante li gradual introduction de nov
ínutil radicas, on senti que li simplicitá e facilitá desapari. Ni noi
have du radicas por expresser li sam notion, noi duplica li labor de
aprension. Adplu, li tal nominat paroles international es sovente
familiari solmen al Europanes e to subtene li tre difuset opinion que
Esperanto es solmen un lingue europan(!). Secun mi opinion, li paroles
combinat es preferibil a nov radicas queles postula apart aprension.

... Yo opine que li témpor ha venit por li oficial supression gradual
de omni ínutil radicas. Semblantmen li remplazzation de ver
Esperanto-formes per tal nominat paroles international es un modern
mode. Si yes, noi ne mey hesitar restar demodat e noi mey imitar li
simplicitá de Dr Zamenhof de qui li stil es modellic in omni relation.
____

Vi un nov confession quel noi vole retener: Esperanto e internationalitá
del vocabularium es antonimes. Noi savet to ja de long, ma ti
confirmation ex li presse esperantistic ne es superflú.


## Confession

Li Esperantistes proclama sempre que mem si Occidental es superiori a
Esperanto, ti-ci es tro intrat in li practica por esser nu changeat o
remplazzat. Ma li Volapükistes fat exactmen li sam objection contra li
nov-nascet Esperanto in 1888. On asserte que existe 100 mill
Esperantistes. In realitá, secun li propri statistica del revúe
Esperanto in 1934, it existe in tot 28.000 Esperantistes organisat e
desde ti annu li movement ha regresset in pluri landes. E mem pri li
practic usation de Esperanto in li soarés esperantic, yo ne vole
contradir nor demí-fratres benque yo ha esset durant pluri annus fervent
Esperantist e Delegito de UEA, e do save bon quant ti lingue es desfacil
a parlar. No! yo solmen va citar un franc testimonie publicat in Heroldo
de Esperanto in April 1934 (p. 4) e signat de Brian Price-Heywood:

____
... Mi ĉeestis (= assistet) multajn kunvenojn, kie el 20-50 homoj
sin nomantaj Esperantistoj neniu, aŭ apenaŭ unu au du, eĉ fluete
parolis, eĉ ĝuste uzis akuzativon! Kredeble ekzistas centoj da tiaj
grupoj tra la mondo.
____

_R. Bg._






## Tabelle del revúes interlinguistic de líber discussion



(Grand image: TABELLE DEL REVÚES INTERLINGUISTIC DE LÍBER DISCUSSION)

Ti tabelle, extraet del futuri «Histoire de la langue universelle» de
Ric Berger, resuma til li annu 1938 li presse interlinguistic. On posse
constatar que E. de Wahl ha colaborat a presc omni revúes
interlinguistic desde 50 annus.




## Comparation


### Esperanto

Svisa Alpveturado

Laŭdire ekzistas en la mondo proksimume tri mil lingvoj, eble pli, sed
tion oni ne scias. Tamen, jam sufiĉaj baroj por reciproka
interkomprenigo. Imagu tri mil eblecojn por esprimi saman aferon,
samtempe ankaŭ tri mil malhelpojn por sin kompreni.

Sed estas lingvo foriganta ĉiun malhelpon, lingvo kiun komprenas kaj
konceptas la anoj de ĉiu nacio kaj lingvo. Ĝi forigas ĉiun malhelpon
kaj baron, libera kaj ne malhelpata estas la kompreno kaj koncepto de la
objektoj... tio estas la lingvo de la
naturo.

Vidante la imponajn mirindaĵojn de la naturo ekestas en ni nur miro kaj
respekto, du emocioj
same esprimataj en ĉiu lingvo.

Sed kie oni pli bone komprenus ĉi tiun mirindan lingvon de la naturo ol
antaŭ la alpoj! Zig-zagaj pintoj, brilaj glaciaĵoj, bruegantaj akvoj,
vastaj herbejoj kunigas en samforta
efika bildo. Ili kune estas la paroloj kiujn
la naturo adresas al ni, paroloj kompreneblaj al la loĝantaro de ĉiu
zono, la lingvo senpere enpenetranta en nian koron kaj parolanta al niaj
sentoj.

La aranĝo de svisaj alpveturadoj ebligas al ni sendanĝere enpenetri en
la mirindan alparon. Vojaĝante tra Svislando do ne preterlasu veturadon
per alpa post-aŭtomobilo de la posta administracio, ĝi sendube postlasos
en vi neforgeseblajn impresojn.




La Ĝenerala Posta Direckcio en Bern estas preta doni ĉiun informon. Demandu
niajn vojkartojn! Ili enhavas priskribon de la linioj kun bildoj kaj
karton en skalo I.


### Occidental

Sviss automobil-servicie alpin

On di que existe circa tri mill lingues in li munde, forsan plu mult, ma
to on ne save. Tamen, ja suficent barrieres contra reciproc
intercomprension. Ples imaginar tri mill manieres por expresser li sam
cose, simultanmen anc tri mill impedimentes por comprender unaltru.

Ma hay un lingue quel aboli omni impediment, lingue quem comprende e
concepte li membres de omni nation e lingue. It escarta omni impediment
e barriere, líber e ínimpedit es li comprension e conception del
objectes...to es li lingue del natura.

Vidente li imposant mirabilitás del natura, nasce in nos solmen
admiration e respect, du emotiones expresset in sam maniere in omni
lingues.

Ma u on vell comprender plu bon ti admirabil lingue del natura quam avan
li Alpes! Puntas in zigzag, brilliant glacieros, aquas bruient, vast
herbieras junte se a un harmonic image impressionant. Junt, ili es li
paroles queles li natura adressa nos, paroles comprensibil al habitantes
de omni zone, li lingue directmen penetrant in nor cordie e parlant a
nor sentimentes.

Li arangeament de sviss tures alpin possibilisa nos penetrar sin dangere
in li admirabil alpage. Viageante tra Svissia do ples ne omisser un tur
per li post-automobil alpin del administration postal; sin dúbit it va
lassar vos impressiones ínobliviabil.

Li General Post-Direction in Bern es pret a dar omni information. Ples
demandar nor tur-cartes. Ili contene un descrition del lineas con images
e un plan in scala I.




## Autonomie

Autonomie es li possibilitá e capacitá self decider pri su vive e
determinar li leges queles on posi quam base de it.

Lu sam it es anc pri li autonomie in li lingues, li natural crescet e li
constructet. Talmen, p. ex. Volapük e Esperanto es lingues completmen
autonom, nam ili posse far nov derivates secun lor propri leges de
composition e derivates secun lor propri leges de composition e
derivation. Latino sine Flexione ne es autonom, it es absolutmen ligat,
nam it ne have leges de parol-formation ni derivation, it depende
absolutmen del formes elaborat in latin, li sol quasi autonomie consiste
in to, que it posse incorporar se foren paroles modern ex
divers lingues, ma it ne have li possibilitá digester e adaptar les al
stil, li unitá latin, e pro to es chocant e genant in li parlada pro lor
totalmen altri sonalitá. Omni lingues natural pro to transforja li
introductet fonetica e formes del lingue self. Ili resta por sempre
foren córpores in foren paroles, adapta les a lor stil, fonetisme,
sonalitá. Exemples in german es Arzt (archiatros), Pferd (paraveredus),
Regel (regula), Pfarrei (parochia), in Francés chaire (cathedra), guêpe
(Wespe), mât (Mast), auberge (heriberga),
etc.

Un special fenomene noi vide in lingue anglés, quel foneticmen totalmen
transforma e adapta li foren paroles, ma in scritura conserva li form
foren, p. ex. néishn (nation), aissobéric (isobaric), ényuel (annuàl),
etc. specialmen con transportation del accentu in li comensa
del parol.

Un altri form del autonomie consiste in un regularisation del paroles
secun nov grammatical regules, p. ex. Portug. estudar, estudo,
descparecer, depositado, Ital. aprendista, genesico, teologal,
omnipossente, tolere (Latin: velle), Hisp. amistoso, adquisicion,
comisionista, reflectador, inamovible, desmejorar, Francés
interromption, patriotard, Angl. agentive, dramatist, unreality,
greenery, Sved seglation, etc., etc.

Advere ti exemples es rar e monstra solmen li existentie de tal
tendenties. Ma durant li creation del lingues, p. ex. li transition del
Latin al romanic lingues, ti forties esset plu activ.

It es clar que anc ye li creation e nascentie del lingues constructet,
international, reye li sam leges.

Do de ti punctu on ne posse criticar Esperanto; quam lingue autonom in
se self it es ínreprochabil, e ha monstrat su vivicapabilitá. Li cose es
solmen, que li leges e li formes del nov sufixes es inventet e pro to li
pretendet internationalitá de Esperanto es un bluff.




In omni casu li definition de IALA pri autonomie del L.I.: que it es
egal quel metode de derivation on vell usar, sin alcun relation a to quo
fa «etnic» lingues, es fals por un L.I. Pro quo tande ne electer
Volapük, quel have ancor minu relation a «ethnic languages» quam
Esperanto! Ti definition esset fat por demonstrar que Occidental ne es
autonom pro que it prende egard in su structura al usu international! To
IALA sembla considerar quam un crímine in un lingue «international».
Li cose es solmen ti, que Occidental usa
li sufixes international secun lor ver sense. Ma havente ti leges it
posse sequer les totalmen autonommen, quo es demonstrat per exemples
quam «comensa, scrition, volentie, ínmatur, developation...» etc.,
etc. quam *regulari* derivates.

_Edgar de WAHL_


## Li lingue international e li telefon

Probabilmen mult persones ha remarcat que it es sovente tre desfacil
explicar se per telefon sin posser auxiliar li parlada per gestes,
specialmen si li paroles usat es simil a altris con altri signification.
To ha ductet p. ex. in Germania a sempre dir in telefon «zwo» vice
«zwei» (2) pro possibil confusion con «drei» (3) . In li anglés marine
on havet li du paroles sovente usat in comandes: «starbord e larbord»
(Stirbord e bacbord) queles on posset facilmen confuser. Pro to on mutat
«larbord» ye «port».

It es do eminentmen important que just tal paroles quam li pronomines
personal mey distinter se inter unaltru, quam just in Occidental: yo,
tu, il, ella, it, noi, ve noi, vu e ne quam in Esperanto mi, ci, li,
shi, ni, vi, ghi. On va forsan citar Frances nous -- vous, ma ci es un
grand diferentie, nam in Frances li form del verb sequent clarmen indica
quel pronómin es usat: nous parlons, vous parlez; li finales -ons e
-ez es mem accentuat, durantque in li lingues international li form
verbal es identic. In Occidental to vell esser yo di e noi va dir,
clarmen distintibil. Li sam íncomoditá on vide in li classic tabul
corelativ in Esperanto:



Esperanto: kiam, tiam, chiam.

Occidental: quande, alor, sempre,

specialmen si on prende ancor li simil paroles de Esperanto kian,
tian, chian, nian, Vian, cian, lian, shian,
ghian.

Do schematisme in paroles, queles deve esser strictmen distintet, es
nociv e ne conform al modern témpor! Coses e notioses diferent deve
esser expresset per clarmen diferent paroles, relationes identic e simil
per identic metodes.

Edgar de Wahl.


## Complet grammatica de Occidental

Senior Karl Janotta (12 Rottenhauser Strasse, Wieselburg an der Erlauf,
Austria) prepara nu li reedition del Complet Grammatica. In ti occasion
il peti omni persones, queles desira cert ameliorationes in li unesim
tri capitules (hant aparit in Cosmoglotta, nrs. 64 til 72), informar le
pri lor propositiones. In ultra il desira saver, qualmen on nomina in
manuales modern (ples nominar li fontes) in Anglesi, Francesi, Hispan e
Italian síllabes finient per consonante (quam in «des-ar-mar») e tales
finient per vocale (quam in «ba-na-li-ta») eventualmen qualmen on
nomina lor vocales e li position de ti vocales. In fine il desira li
indication de bon manuales pri derivation e etimologie del lingues
nominat supra e anc del lingues slav, precipue de Russ.




## Acord pri abonnamentes cumulativ inter li revúes «Cosmoglotta» e «Progreso»

Quam noi ja ha avisat in Cosmoglotta B, li administration de
Cosmoglotta, in response a ínjustificat reproches, ha monstrat su
intersistematic bonvolentie per far li unesim concret proposition pri
intersistematic cooperation. Noi publica in sequent li form definitiv de
nor acord, quam it ha resultat ex li corespondentie inter li du revúes.
Concludet por comensar solmen con Progreo, li acord es in principie
apert a omni interlinguistic gazette
interessat.

_Red._




1. Li revúes «Cosmoglotta» e «Progreso» conclude un acord pri
abonnament cumulativ de ambi revúes durant 1939. Pos fine de ti annu li
acord posse esser prolongat, si li administrationes de ambi revúes
desira it.

2. Li acord consiste in to que li administrationes de ambi revúes da
reciprocmen abonnamentes al payant abonnatores del altri revúe. «Progreso»
va dar un rabatte de 25% del oficial precie del abonnament, Cosmoglotta
va dar 50%.

3. Li fact que li númeres efectiv de liverat abonnamentes reductet ne es
egal por ambi revúes, ne posse esser object de pecuniari reclamationes
inter li administrationes.

4. Chascun abonnator de un revúe abonna li altri revúe che li
administration de su propri revúe. Li du administrationes comunica a
unaltru chascun mensu li abonnamentes comendat e balancia li diferentie
por 6 e 12 mensus desde li comensa de validitá del acord. Li expedition
es fat del administrationes del respectiv revúe self.

5. Li abonnament de Cosmoglotta posse comensar, si li abonnator desira
to, per li unesim numeró del annu 1939. Si to es explicitmen indicat, it
comensa per li numeró precedent li date de comunication inter li
administrationes e expira pos liveration de 12 numerós. «Progreso» posse
esser abonnat solmen por li annu calendari complet. Ambi revúes es pret
liverar anc complet annu-series 1938 sub li sam conditiones.

6. Li abonnament annual ye precie reductet esser acordat al sam person
solmen unvez e solmen in un exemplare.

7. Solmen abonnatores, queles ja ha payat li propri revúe, have jure pri
un abonnament reductet del altri revúe. Excludet jure pri un abonnament
reductet es: (a) persones essent abonnatores normal de ambi revúes ye
li date de comensa de validitá del present acord. (b) persones recivent
gratuitmen (pro propaganda o altri motives) li propri revúe.

8. Ambi revúes obliga se publicar (a) unvez li form definitiv del
present acord. (b) trivez in form de anuncie am information a lor
abonnatores pri li fact e li del reductet abonnament del altri revúe. Li
information deve esser de circa egal grandore in ambi e deve esser
aprobat de ambi administrationes e redactiones. Convention pri un textu
analog por ambi revúes es desirabil.

9. Li present acord obliga exclusivmen li administrationes, ne li
redactiones del revúes mentionat.

10. Li present acord lassa a ambi revúes plen libertá concluder analog
acordes con ulteriori revúes.

Chapelle, li 22 octobre 1938. Li administrator de Cosmoglotta:

Sig.: Fred LAGNEL.

Loughton, li 24 oct. 1938. Vice li administrator de «Progreso», li
secretario de ULI. Sig.: Heinz Jakob.




## Li linguistica contra li finales «o» e «a» de Esperanto-Ido

In li famosi libre publicat in francés «Les lois de l'Imitation» de
G. Tarde, on posse leer li sequent passage:

Un lingue deveni plu e plu comod e manuabil quande li vocales adulcia
se, diferentiante se. In sanscrit omnicos es eclatant sonoritás per a o
per o; in grec, in latin li o, li u, li i ha juntet se al vocal
claviere.

Pro to grand Linguistes quam sr Regnaud ha etablisset un lege: li
vocalic adulciation in li indo-europan familie.

Li facte es que in zend, in grec, in latin, in francés, in anglés, in
german, etc., li plu debil *e* substitue se in multissim casus
a *a*, durant que nequande o presc nequande evente li procede
contrari, que *a* substitue se a *e*.


## Response a «Progreso»

Quande li president del Ido-Union invia al redactor de Cosmoglotta un
lettre injuriosi (vide Cosmoglotta B, Oct. 1938), li revúe «Progreso» qualifica
quam ataccante ne li expeditor, ma li destinatario; ti destinatario --
sempre secun «Progreso» -- fa «deplorinda ataki personala!» --

Admirabil rasonament.

Adplu Sr C. have li candore apellar a «omna amiki dil mondolinguo» pro
que yo publicat «neyurizite» citationes de su lettre. Do, pos har
scrit me malsonant epitetes, il postula ancor que yo peti su
autorisation ante divulgar les! E il asserte que mi «alegaji ne
korespondas al fakti». Nu! il mey publicar in total su lettre de quel
il possede un copie, e li publica va posser judicar.

Yo save tre bon in quo consiste in realitá mi crímine: in har desvelat
que li ver autor de Ido ne es ti quel li Idistes credet, e in har
demonstrat que li judicie del Delegation ne ha esset ínpartial ni
scientic. Si mi argumentes esset fals, it esset facil refutar les, ma
til hodie ne un sol linea de mi Ver Historie ha esset contradit del
Idistes. Genat de mi revelationes ili prefere adopter li old conosset
tactica consistent in tacer li factes por ataccar li historian per
epitetes e injuries: «histeric jurnalist, demagog, etc.» Poy «Progreso»
informa gravmen su letores que yo «trublas la interrelati.»

Oh, no, seniores! yo solmen trubla li fals ideologie idistic.

To ne es li sam cose.

R.B.




## Li chapel

Ti-ta vésper yo esset li gast del old guide Peter Almen in
Lauterbrunnen, li conosset alpin village de Svissia. Mi atention esset
atraet de un chapel covrit de un glob vitrin simil a tis in quel in
mani regiones li féminas conserva lor coron de
maritage.

«Esque mi chapel interessa vos», dit Peter? «Yo va monstrar it vos».

Sublevante cuidosimen li glob, il prendet li chapel e tenet it con li
sam respect quam si it vell har esset un reliquie. It esset un old
chapel feltrin con larg bord; ma pro li mult ruditás del tempe,
pluvies, nives, e sole, it hat devenit presc verdatri e quasi mossut;
sur li cute un date esset inscrit ínhabilmen: «16. julí 1886».

«Esque it es un memorette, ti chapel, Peter?»

«Yes, it ha salvat mi vive; it amemora me que on nequande deve esser
ínprudent e tro audaciosi.»

E Peter racontat li historie:

____
Yo hat ductet du Anglesos al Schingelhorn, poy in li Loetschental sur
li altri láter del monte, u yo lassat les. Yo esperat trovar ta un
client por li retorn, ma pos un die de atendida, ne vidente alquem
venir, yo pensat que yo vell posser sol traversar li monte e revenir a
Lauterbrunnen. Yo esset ancor yun, in plen fortie, exercit, conossent
completmen li glacieros; pro to me venit me li idé que vell posser
evenir un accident. Quande on es yun e fort, on ne reflecte pri to.

Bentost yo esset marchant in li nive quel covrit li imens glaciero de
Petersgrat. Yo marchat desde quin hores; ancor quar hores e yo vell
vider li valley. In ti moment li nive cracat sub mi pedes, e sin haver
témpor por comprender quo evenit, yo cadet in un fensura quel yo ne hat
videt pro que it esset covrit de un strate de nive. Yo cadet in li funde
de un horribil nigri fore e restat presset inter du paretes de glacie,
tam proxim, que yo apen posset mover. Tamen pos quelc témpor, yo
successat liberar me, e hante retrovat mi pica, yo posset elargar mi
prison e etablisser un promenuore in quel yo eat e venit quam un scurel
in cage e ne cessat marchar durant settant e du hores por evitar li
afrigidation e usante mesquinmen mi restant provisiones por subtener mi
forties. Vu posse facilmen imaginar mi sufrenties, mi angusties durant
ti tragic hores; de témpor a témpor yo vocat in li espera atraer li
atention de passantes, sempre fante desesperat eforties por ne indormir
me, nam, quam on save, li dorme vell har esset mi complet congelation e
li morte in ti glacin prison.



Or, per un providential hasard, mi chapel, ti ci quel yo monstra vos,
hat restat sur li bord del fensura. Un caravane perceptet it de lontan e
aproximat se a it: per to yo esset salvat. On vocat, yo respondet e on
extraet me ex li bronn profund de 16 metres in quel yo hat vivet durant
tri horribil dies.

Yo esset demí-mort: manus e pedes gelat, vúlneres un poc partú, ma
mersí al medico e precipue a mi fort constitution, yo esset curat pos du
semanes. Yo asserte vos que pos ti aventura yo plu ne riscat me sol sur
un glaciero fensurat e covrit de nive.

Vu comprende nu pro quo yo conserva piemen ti old chapel, mi salvator;
ne solmen que yo debi mi vive a it, ma ancor chascun die it amemora me
que necos es plu folli quam tro fider se a su forties e aventurar sol in
li montes.
____

Noi separat nos tard in li vésper e yo plu ne revidet Peter Almen. Il
morit li sequent annu, de oldesse. Secun su desir on interrat le in su
vestiment de guide e con su chapel sur su cap.

C. S. ďARCIS (Les Alpes, 1932) Trad. R. B.


## Li centenarie del fez

In 1938 li fez festat su centesim anniversarie. It havet un brilliant
cariera inter li Mohamedanes, de queles it hat devenit quasi li simbolic
cap-covriment. It es nominat «fez» in Turcia, «tarburch» in Egiptia,
«taghié» in Tunisia, «chechia» in Marocco e Algeria. Li fez esset
inventet ante 100 annus de un grec chapelero quel esset sin dúbit
inspirat del chapel del prestros ortodox, simil in form ma nigri in
colore.

Li Sultan Ahmed II videt ti novitá e adoptet it por su armé, poy por
omni su functionarios e cives queles ne adoptet it sin mal voluntá. Li
nómin «Fez» proveni del cité Fez quel durant long témpor furnit n max
bon modelles. Li fez expandet se in omni landes sub li turc domination,
poy anc in Egiptia e in Nord-Africa.

Li unesim land quel abandonat li fez es just ti quel hat quam unesim
adoptet it: Kemal pacha declarat in 1928 que li fez es poc modern e
interdit it sur li tot turc territoria. Li châ de Iran sequet li exemple
de Kemal por ne esser in retard e li tarbuch desaparit de Persia.

Li max bon fezes es fabricat in Tchecoslovacia, ma li concurrentie del
egiptian fabricas es tre fort, pro li modicitá del laborcusta.




## Abonnament a Cosmoglotta

Fr. 4.— sviss; Fr. 34. -- francés; RM
2.30; Kc 26.—; 1 dollar; 4 s. anglés; Fr. 27. -- belg-; fl. 1.70;
dan Kr. 4.10; sved Kr. 3.60; L. it. 18. -- 21 Esc.; 13
respons-cupones.




## Li efectes de bombardationes aeran

Li opinion, que in un guerre futur li aviones vell esser usat precipue
contra li «hinterland» (regiones detra li front), es contradit per
divers experienties fat in li guerre hispan. Malgré li grand radius di
action, malgré li rapiditá del aviones -- in Hispania ha monstrat
se que ye volant ataccas a locos distant de plu quam 150 km del front,
un bon organisat servicie de observation presc sempre successa alarmar
sat temporanmen. Li risca del ataccator augmenta proportionalmen al
númer del aviones expedit. Li rapiditá e mobilitá de un gruppe es
inferiori a ti de un singul avion. Plu important gruppes de aviones
solmen rarmen atinge scopes distant, pro que ili antey es ataccat del
avion-gruppes defensori. Ex to ha resultat li norm, que un gruppe
complet de bomb-aviones con chass-aviones ne deve exceder li númer total
de 16 unités. In plu li experientie ha docet que levi e medial bomberos
es plu util quam grand tales.

Li bombardationes de portus ha monstrat altri conditiones, si ili posse
esser ataccat ex li mare, pro que tande li ariva del aviones ne es
observat.

Li success del bombardationes es -- in li casus conosset -- negativ;
on constata que omni provas influentiar li process del guerre per moral
depression, revoltes, ha fallit. Li max important motive del missuccess
es li curt durantie. Necos resta con efect durativ. Bombardationes veni
e passa. It es interessant que li timore del population civil es
max grand durant li alarm e practicmen ja diminue quande li bombe cade.
Panica nasce admaxim durant li ululada del sirenes, ma solmen si ne
existe suficent refugitorias. Durant li bombardation li manifestationes
de timore cessa e es sequet de un reaction natural. Anc li disciplina
population del cités in tal ocasiones es explicat per li possibilitá
metter se rapidmen in securitá. Li liberant
sentiment pos li depart del aviones ínamical es plu fort e plu durabil,
talmen que it fa obliviar li terrore passat. Sovente li cafeerías es
reocupat ja deci minutes pos li bombardation. Si bombardationes have
alquel moralic efect ultra li terrore momentan, it es just li contrarie
de to quo li adversario desira: odie e furie capte profundmen li cordie
del popul, specialmen si on audi pri victimes inter féminas e precipue
infantes.

It ha monstrat se que li efect es desproportionat al custas. Til hodie
on ha descrit al populationes li terrore del bombardationes aeran; to
esset necessi por convicter les pri li gravitá del realitá; ma hodie il
es conosset, e nu it importa monstrar quam numerosi es li possibilitás
de protection por un cité disciplinat. De deci bombes forsan un have
efect. On save, que mani bombe ne have altri resultates quam un grand
cava quel on possibilmen posse strax usar quam refugitoria subterran.
Ancor plu desfavorabil deveni li proportion de custas
e resultate, si it acte se pri destructer
scopes determinat, quam stationes de ferrovia, depos de munition,
reservuores de combustibiles, punctus strategic etc. Quant to custa e
con quant desfacilitás it es conexet, li laico' practicmen apen posse
imaginar.

(Secun Neue Zürcher Zeitung)




## Li inventor del zeppelin

Germania ha festat ante curt témpor li centenarie del comte Zeppelin. Ma
esque ti comte es vermen li inventor del directibil aer-naves? In
facte, su idé quel il ne hat posset realisar malgré repetit tentatives
mult ocupat anc un povri mercant de ligne, David Schwartz, de Zagreb,
quel inviat le su planes de construction.

Schwartz, receptet triumfalmen in Berlin de Zeppelin e del altri membres
del Luftschiffahrtgesellschaft videt bentost realisat su max audaciosi
projectes. On constructet, secun su planes, un unesim aer-nave
directibil quel il self stirat in novembre 1896 e con quel il fat li
unesim provas in li militari aerodrom de Tempelhof. Li prova successat
completmen. Schwartz fat li complet circuit del aerodrom, talmen
demonstrante li rectitá del principie del directibilitá del aerostates
til tande contestat.

Tri mensus plu tard, Schwartz morit bruscmen e ne posset assister su
triumf. Tamen, Schwartz hante fat patentar in Zagreb su invention,
Zeppelin e li german Societé de aero-navigation (precessor del Societé
Zeppelin de hodie) devet comprar it legalmen de su vidua, mem
payante a ella regulari ratas annual durant pluri annus.

In 1897, secun li demande de Zeppelin, pluri german e austrian
polytecnic scoles donat a Schwartz, «post mortem», li titul de
ingeniero «honoris causa».

Li calculatori machines. -- Complicat problemas de matematica devenit
tam usual in li li scientic serchas, specialmen in fisica, que on
auxilia se sempre plu per machines por obtener li solution del
problemas.

Durant ti ultim annus, li universitá de Cambridge expenset adminim 200
000 Frs. por finir calcul-machines.

Li max complicat matematical instrument in li es ti quel li Angleses
nomina «product integraph». It es trovabil in li Institute de
tecnologie de Massachusetts. Ti calculator es moet per electricitá e it
soluet diferent matematical problemas queles es tro complicat por li
cerebre homan. Calcules queles vell far necessi pluri semanes per li
ancian metodes, posse hodie esser finit in quelc hores.

Li terra es platt. -- In U. S. A. existe un geologic-religiosi secta
quel persiste creder, quam nor antecessores, que li terra es platt. E
pensar lu contrari es naturalmen considerat de su membres quam un pecca
capital.

Durant un long periode de siccore quel atinget America in 1936, li
apóstol del cultu del platt terra pronunciat in Chicago un sermon in
quel il demonstrat que li calamitá esset inviat al por punir les pro har
que li terra es sferic. Li siccore, ili afirmat, devet durar til 1937.

Regretabilmen por li ardent predicator, un terribil storm eclatat li die
e esset sat maliciosi por inundar per aqua li dom del apóstol.




## Li duel de courteline

Li francés scritor Courteline hat un die provocat in duell su politic
adversario Pierre Mortier e inviat le su «testimones». Mortier anc
designat li sus. E li du adversarios incontrat unaltru in li coridor del
jurnale _Gil Blas_ durant que li testimones discusset.

Courteline e Mortier sedentat se vis-a-vis ma lor regardes ne esset
charjat de odie.

«It es calid», dit subitmen Courteline.

«Lor discussion ne fini», dit Mortier.

«Esque ili va ancor besonar mult témpor?»

«Desde tri-quart hores to dura».

«Yo proposi ear trincar un bir».

Ili descendet, traversat li strada, intrat in un cafeería, trincat un
«boc», poy du, poy tri, e discusset alegrimen.

Durant ti témpor li testimones, queles hat successat concordar pri li
arangeament del duell, serchat lor duellantes. «U es ti seniores?» il
questionat li garson del buró.

«Li seniores es che Pouset (li cafeería)».

Li quar testimones eat ta solemnimen.

Quande ili trovat li du adversarios, tis ci subridente racontat gay
histories a unaltru.

«Ah,» exclamat Courteline, vidente les, «ea al diábol con vor duel,
si ne, noi va inviar vos nor testimones».


## Academic comunication

Li Occidental-Acedemie ha cooptat quam membres correspondent li sequent
interlinguistes:

Sr H. Littlewood, Occidentalist e specialist de lingual pedagogie.

Sr Dśnes Szilâgyl, scientic interlinguist índependent. Il ha publicat un
ovre important «Versus Interlinguistica» in Latino sine Flexione, o
publicat articules plurivez in «Schola et Vita».

Sr Josef Weisbart, interlinguist índependent, conosset long témpor,
autor de «Medial» e «Mundilatin».

Li secretario del Academie.


## Cronica


### Svissia

Ye li 21 nov. 1938 esset fundat li Circul Occidentalistic
de Lausanne. It reuni se chascun mensu ye li 15. si it es un lunedí o li
lunedí sequent, in li restauration sin alcohol Carillon. Presidente sr
E. Mayor, vice-presidente sr Petter, secretario-cassero sr Moeckli.
F.L.

Schweizer Radio-Zeitung, organ oficial del Sviss radio-societé in lingue
german contene in su rubrica «Auffahrt zur Kritic» un remarca pri
lingue german e sviss dialect, quel fini per un mention de Occidental:
«It existe li lingue international por comunication mundal «Occidental».
38 percent del paroles es parent ex li lingues national. Li
grammatica es simplic e aprensibil in poc hores. Ma un tal cose repugna
li national sentimentes lingual. On ya deve esser de mentalitá
international, e aconosser li practic láter de it. -- Un person posse
esser Cristan e tamen un soldat, posse esser patriot e tamen manjar
coses extran. Li quadrilingual Svissia deve esser solidari in unitá e
harmonie!» Signat. A. B. in Suberg.



Revúe Internationale de Sténographie continua su curs de Occidental.
9-esim lecion. It es sequet de un textu in Occidental (Studie del
lingue) extra li customari quar págines extraet de Cosmoglotta. F. L.

Li revúe Hermes editet in Yverdon in su ultim numeró de 1938 publica un
textu in Occidental pri li scope de nor movement e un textu comparativ
Esperanto-Occidental.

Nederland. -- Li Algemeen Handelsblad, un del tri max grand e conosset
jurnales de Nederland, del 16/12/38, edition matinal, contene li articul
sequent in traduction:

____
Ancor un lingue mundal.

On invia nos un plicate (anglés: folder-Ltw) con anexet circulare pri
un semblantmen novissim lingue mundal quel ha recivet li nómin
«Occidental», e de quel li sede es che A.P.I.S. in Chapelle, Canton
Vaud, Svissia, u on posse far inscrir se quam membre del Institute
Occidental. Li curt grammatica sta printat sur un litt págine, e es
manifestmen ver to, quo noi lee: Occidental es comprensibil quasi sin
studie. It contene anc un jolli ilustration del carte de Europa con li
lingual barrieres.
____

It acte evidentmen pri doc 200 e form 10/25, ma qui inviat les al
Handelsblad, to yo ne save. In omni casu it -- malgré A.P.I.S. e li
«membre del Institute!» -- es un bell success.    Ltw.

Tchecoslovacia. -- Occidental-Bulletin de decembre 1938 raporta pri
articules in jurnales tchecoslovac:

NEZ. POLITIKA, nr. 19: Li studie de Occidental ne es un témpor perdit. Aplica
Occidental practicmen.

nr. 26: Un citation del revúe «Catalonia in Lucta». -- PAX, nr. 25
(anglés edition): London e li evenimentes del 21 may (in Occidental) In nr.
26:. Un noticie recomandat Occidental. ORLICKO, nr. 14: Li autor del
international lingue Occidental. In nr. 16: Un textu specimen de Occidental. --
TYDEN, nr. 31: Noticie pri preparat edition de un brochura
tchec-occidental, propagant Vysoká Myto. In nr. 36: Anuncie del reunion
de occidentalistes de Vys. Myto. In nr. 37: Traduction in Occidental del
slovak canzon populari «Aqua flue frigid...» -- CESKOSLOVENSKY
LEGIONAR, nr. 36: Recension del libre «Al memorie de T. G. Masaryk».

Li redaction va in future passar ex li manus de sr Svec a tis de sr
Kajš. Cosmoglotta havet plurivez ocasion recenser secun merite li
exemplari labore fat de sr Svec, expresse su fide in que li expert
fortie de sr Kajš va continuar li sempre interessant e vivaci bulletin
in
li sam spiritu e sur li sam nivelle.    C.R.

Italia. -- SCHOLA ET VITA: Nr. 1-4 Armu 1937. Con contenete sempre pri
temas scientic, tecnic e linguistic. Nr. 2 da un extrat tre interessant
ex li «Discussiones Academia pro Interlingua». In nr. 2 noi trova un
articul de G. Canesi: «Li Latin ne posse esser L.I.» Li autor
constata que li antiqui latin es tro desfacil mem in passiv usu pruva it
per li publication del original textu del radio-oration del Papa al
XXXIII congress eucaristic in Manila con juxtaposit traduction in
Interlingua. It es remarcabil constatar quel li textu in Interlingua
monstra un plu grand similitá con Occidental quam con li antiqui Latin
ex quel it es teoricmen derivat. Ti congruentie es un pruva ínrefutabil
pri li justitá del conceptiones del scole naturalistic.
 A.M.

Prof. Meazini de S. Giovanni Valdamo, conosset interlinguist, ha morit
li 14 januar 1939 ye li etá de 59 annus.




# Cosmoglotta B 22 (feb 1939)

Numeró 22 (1) -- Cosmoglotta, Serie B -- Februar 1939



Nor Programma 1939

Noi posse expresser it per du paroles:

continuar e accelerar!

Nor letores posset persequer nor labore per leer Cosmoglotta e ili save
que in li annu passat nor movement ha fat quelc bell progresses. Noi
vide con plesura, que malgré «li témpores» li interessates pri
Occidental e li abonnatores de Cosmoglotta augmenta continuimen. Qui
vive con su epoca, save que, pro li grand mundal evenimentes del annu
passat, li munde comercial passa nu un stadie de índecision, de
atendida, de marca de corage. Noi es felici posser afirmar que to ne es
li casu por li Occidental-movement. Noi posset ganiar li colaboration de
quelc valent persones, ex-membres de altri movementes, e to permisse
nos, plu quam antey, mantener Cosmoglotta sur un redactori e
interlinguistic nivelle plesent a nor letores, e ducter li
interlinguistic discussiones in maniere efectiv.

In li annu passat noi ha fat pluri editiones: Spíritu de Occidental; li
grammatica por angleses de Raxworthy; li duesim edition del Vocabularium
Occidental-Francés e li Vocabularium del Centres de Interesse de R.
Berger, e divers propaganda-materiale, precipue nor verd cartes e li
document 200.

Quo noi previde por li annu venient? Continuation de Spíritu de
Occidental, edition de un grand Curs international, secun li metode de
sr Littlewood, comensante con li edition por angleses, e un lexico
comercial in Occidental e 5 lingues national. De altri látere noi audi
que du grammaticas es in preparation, un por italianes, e un por
portugaleses. Noi anc audi que on vole perducter nu li labores de
standardisation de Occidental, e noi va comensar li publication del
grand lexico de Occidental.




Concernent li labores de propaganda, noi conta
plu quam in altri dominias con auxilie per iniciative individual de nor
coidealistes. It es un absolutmen steril propaganda-metode scrir nos un
lettre in li stil sequent:

____
Pro quo li Institute Occidental, o li Occidental-Union, ancor ne ha
fat propaganda che li Association International A, o che li ministerie
comercial del state B, o che li Scientic Institute C, o che li conosset
filosof D, o che li populari e influent politico E, che li important
movement del idé F, o che li grand gazette G, etc. etc.
____

Si vu conosse li afere quel vu recomanda e su special circumstanties, it
va esser max util far li propaganda self. Noi have multissim a far, e
noi es content pri omni labores queles altres posse far vice nos, si it
ne es índispensabil que noi self fa it. Solmen ples consultar nos antey.
Noi ha preparat mult propagandistic materiale e have experienties queles
eventualmen posse auxiliar vos; e noi ne posse publicar omnicos in
Cosmoglotta. In omni casu ples memorar nor «verd cartes de
propaganda», nor documentes, precipue nor document 200, quel in mult
casus demonstrat se quam specialmen efectiv, nam in it Occidental
propaga se self.

Cert proverbies o paraboles es conosset de long, e tamen ye cert
ocasiones, quam p.ex. li change del annu, it ne es superflú rememorar
les: Union fa li fortie, e mult riverettes fa un fluvie potent.
Colaboration de omni forties activ va ducter nos al fine victorie.
Continuar nor via e accelerar nor propaganda, to es nor programma por
1939. Ad-avan!

Fred Lagnel





Un tecnic impediment obliga nos scriturar li stenciles del present
numeró sur un altri machine quam li usual, con plu grand tipes. Esque
ili plese vos? Li rubricas omisset in ti numeró va esser supleet in li
numeró sequent, i.a. li «Votation pri Cosmoglotta».






## Doc. 172



Occidental ne es romanic

Pro que li 2/3 del vocabularium international es de latin orígine,
Occidental (basat sur ti vocabularium) ne posse haver un altri aspect
quam ti de un lingue romanic.

Omni lingues have mixtet vocabularium, ma lor classification ne depende
del gruppe lingual a quel apartene li plu grand parte del vocabules, ma
de considerationes grammatical, nam «on ne peut jamais conclure d'un
vocabulaire à un certain type de langue» (on ne posse nequande
concluder de un vocabularium a un cert tip de lingue) -- secun paroles
del linguist Vendryès, professor del Universitá de Paris.

Pro to noi Occidentalistes nequande di que Occidental *es* romanic, ma
que Occidental have *aspect* romanic. E aspect e essentie ne posse ni
deve esser confuset.

Anglés have un vocabularium con majorité de paroles ex romanic lingues
(o latin), ma li tip del lingue es germanic e ne romanic.

Li vocabularium posse esser transformat e li lingue posse tamen ne esser
alterat sentibilmen in su fonetic e grammatical structura.

Pro que li usual vocabules de Occidental es international e natural, sin
conosser li grammatica on posse tamen comprender presc omni su scrites.

Ma li clar vocabularium ne posse bon instructer nos pri li tip del
lingue, e per it on ne have jure a ínmediat ponderationes, pro que on
posse misjudicar. Malgré to, cert interlinguistes di íncautmen:
«romanic». Ti calamitosi procede veni fro li... Esperantistes (ili es
íninstructibil!). It es un regretabil e curiosi lingual deformation quel
fa les confuser «aspect» e «essentie».

E li stil intern de nor lingue deve esser trovat in li grammatical
constructiones -- li verbal images.




Ci on vell posser prender un grammatica de un lingue romanic -- francés o
hispan -- e analisar comparativmen li morfologic trates e structura del
frases
in ambi lingues.

Li ínvariabilitá del adjectives, li eufonic finale -i che ili, lor
position, li ínsuperabilmen expressiv analitic verbal sistema, li usa de
cert grammatical paroles etc. ne concorda con li familie romanic. U on
trova grand divergenties (e desfacilitás de traduction) to es in li
«complex frase» ye li introduction de cert subordinat frases.

Si on prende li simplic frase «Maria livera vin a Josef» o mem li plu
complet «Li constant comunication impedi li descomposition del
mundilingue in dialectes» nequi va naturalmen trovar ta li tip de un
cert lingue, pro que just li logic position del paroles de tal frases
coresponde al majorité del culturlingues europan. Ne in li sintaxe de ti
frases li inteligent interlinguistes sercha li tipe del lingue, ma in li
analogie morfologic e precipue in li sintaxe del supra dit complex
frase. Ta on vide li trates de un lingue in su form max sentibil; pri
Occidental, noi vide li absurditá de tis queles imagina que Occidental
es un calca de un lingue romanic. Yo invita al verification, e yo oferta
por to li brev curs de Occidental por hispanes, de mi redaction, u yo
evidenta e explica tal diferentiationes. Yo vell har posset reproducter
ci alquel capitul del grammatica, ma to vell esser excessiv in un
simplic articul.

Forsan pos nor repetit afirmation alqui va objectionar: «Si it ne es
romanic, quo es do Occidental?»

-- Noi responde: Si Occidental ne es li calca de francés o de un lingue
romanic, it anc ne es li calca de anglés o de un lingue ne romanic.
Occidental es un lingue autonom con propri stil, e ti stil repose sur
nor comun spíritu e possedenties europan.

C. Varela-Burg

(Rem. Si, pro li composition del vocabularium international, anc li
vocabularium de Occidental es precipue romanic-germanic, li sintaxe es
tre simil a ti del slavic lingues.    E.W.)




## Ex altri campes

Novialiste, 22-23, oct. 1938. Tre interessant discussiones pri
grammatical detallies de Novial. Sr Campos Lima, portugalés (su portrete
es publicat sur li unesim págin) discusse li pronómines. Novial, sam
quam Esperanto e Ido, ne distinte formes nominativic e obliqui (por ti
ultim, Esperanto sempre, e Ido ocasionalmen, junte un -n al sam form).
Li argumentation de sr C.L. in favore de special nominativic formes
merite esser citat:

«... me quam nominative amemora tro li lingues europan parlat con
erras de negros. Anc li manca de special paroles por li nominative
postula un plu grand labore ye li construction grammatical de cert
frases, por evitar li monoton e insistent repetition de «me», de
«vu» etc. In scrit, con efortie e atention, on evita tal
ínperfectiones, ma esque on posse in parla, ye improvisation de un
discurs p.ex. far li sintactic substitutiones postulat del estetica e
del eufonie? Esque li beson aprender un litt númer de vocabules ultra li
ja conosset tales es un ínconvenientie tro grand por obligar nos a esser
privat de un element lingual quel posse contribuer a plu grand claritá e
eufonie de nor lingue?» -- Sr Lima detallia poy qualmen il ha
successivmen trovat apt formes nominativic, e explica qualmen just li
parol «eu» de su lingue matrin portugalés es max conform aal schema
pronominal de Novial por luder li rol de nor «yo» hispan.




Anc ye altri discussiones del «Lingue-Jurie» del Novialistes on posse
in general constatar un progression alontanant se de teoric
considerationes usual in li schematic scol e aproximant se al practic
conceptiones de Occidental: on discusse li desirabilitá e adoption de un
articul índefinit, e recomenda «un»; «su frequent usation quam
índefinit articul es tre comod e fa li lingue plu fluent.» Li
discussion pri li form del articul definit -- li o el, reprende
argumentes audit ja ante mult annus e trovabil in «Spíritu
de Occidental». In summa, li bon demí del circa 25 fat recomandationes
aproxima o identifica li usu de Novial a ti de Occidental: Númeres
colectiv per -ene, possessives pluralic per -r (nor, vor), relativ
pronómines per qu vice k, omni vice irgi, chaki; infinitive per r,
perfect per ha + t, future per va vice ve o sal; «modest imperative»
per ples e infinitive. -- Noi cordialmen saluta che nor novialistic
fratres omni victorie del practic rason súper li teoric schematisme
heredat de Ido.

Un interlinguistic curiositá es un raport de sr H. Dibelius pri un
lingue artificial hispano-italianatri del german poet Stefan George. Tri
poemas in ti tre naturalistic (ma esque anc regulari?) idioma es plu
internationalmen comprensibil quam Esperanto, quem li redactor, sr
Ahlberg, nomina: «Li lingue del stagnation». Sr A. mentiona con
flattant paroles li articul «Prof. Jespersen pri li criteries de IALA»
in Cosmoglotta B august 1938. Il cita in Occidental li fine pro que «it revela
un mentalitá tam rar in li historie mundlingual». Mersí a sr A. pro ti
aconossentie, e tam plu quam in presente cert adeptes de un cert
schematic sistema da se mult pena porfar creder a lor adopter que li
Occidental-movement es «sectari», maliciosi e vole «trublar li
interlinguistic pace». Si omni mundlinguistes vell adopter vers nos un
atitude simil a ti de nor novialistic amicos, nequi vell besonar plendir
pri nos...

Li administration de Novialiste have li amabilitá reservar 25 gratuit
exemplares del numeró pri li criteries por occidentalistic demandatores.
Cordial mersí! -- Noi repeti li adresse: Sr P. Ahlberg, Industrigatan
14, Stockholm, Svedia. Ples hastar, interessates, ante exhaustion de ti
stock gratuit!   E. Stbg.



Persones interessat pri li lingue e revúe MONDI LINGWO recive
information e specimenes gratuit che A. Lavagnini, Apartado postal 2929,
Mexico D.F. Li revúe MONDI LINGWO favora li unification e ocmprension
del mundlinguistic movement.




## Logica in li lingue auxiliari -- Doc. 172

_De «Interlinguisticus»._

Remarca redactional:

Li present e li sequent articules de «Interlinguisticus» es prendet ex
li memorandum:

«Pri Logica e Autonomie in li structura de un Lingue Auxiliari»
(Esquisse de un critica del criterie 4 de IALA: «Li structura mey esser
logic, regulari, autonom»)

Li memorandum, redactet in lingue german, esset oficialmen presentat del
Occidental-Union al IALA sin indication de autor. Li pseudonim
«Interlinguisticus» cela un conosset interlinguist; su motives por
restar ínconosset es aprobat del redaction de Cosmoglotta. Li ci
presentat abreviat traductiones ex su ovre es pre-autorisat del autor,
ma ni fat ni reviset de il self. -- Noi posse mentionar que li
«Interlinguistic Curve: Esque Occidental es un imitation de Esperanto»
in Cosmoglotta B 1937, Doc. 169, es del sam autor.

Abreviationes usat: LA = Lingue Auxiliari; LI = Lingue International;
Cr. = Criterie.

Li postulate que li LA deve esser «logic» es un restagi supervivent ex
li epoca del lingues filosofic (a priori). Hodie it plu ne es
mantenibil. Logica es li scientie pri corect conclusion e judicamentes.
On do posse parlar pri logica in li aplication de un lingue; pri logica
in li scientic o propagandistic argumentation in favore de un cert
sistema de LA; ma on ne posse parlar pri logica in relation al structura
de un lingue.

Logica formal. Li sens de «logica» o «logicalitá» in relation al
structura de un LA es un complexe, ye quel partiprende adminim li 4
elementes sequent:



1. regularitá,
2. unisensitá (monosemie), (in li coordination inter sens e signe,
   inter function e form); ex to seque
3. reversibilitá (del derivation) e
4. ínambiguitá (consequentie in li aplication del regul).  Ti quar
   formes fundamental del «logicalitá» es tractat diferentmen in li
   criteries de IALA.

Li regularitá es con jure etablisset quam apart postulate del structura
in Cosmoglotta 4. (v. remarca sur li págin precedent).

Unisensitá (monosemie). Cr. 4 de IALA mette «logicalitá», quam qualitá
structural, in paralele a regularitá e autonomie. Li sens, quem li
comentarie da a ti parol (p. 20, § a, 1 del «Criteria») quasi coincide
con unisensitá. In li comentarie a Cr. 1 & 2 (p. 16, lin. 5/6) li
«principie de logicalitá o non-ambiguitá» es identificat con
unisensitá («non-ambiguity»). TAmen unisensitá («univocity»), sam
quam regularitá, es tractat in un criterie special. (Cr. 10). Ma li
comentaries de Cr. 4 e 10 indica quam ínprobabil li possibilitá satisfar
ti postulate. In plu Cr. 26 («Idioms shall be avoided» = idiomatic
expressiones deve esser evitat) explicitmen statue to -- in ti dominia
interlinguistic in quel li principie del unisensitá es íncontestat e
realisabil.

Anotation. Li unisensitá in strict sens (un parol -- un function) have un
reversion: un function = un signe. Ti unisensitá, un casu special del
economisme (energetic principie), es escartat per un lude per paroles
(«single word» -- «word group»; singul parol -- parol-gruppe) in § a.2
del comentarie de cr. 4. Ta on alega tri modos de plural-formation:




1. the good books, li bon libres, la bona libri (un plural-signe por li
tot «parol-gruppe»;

2. les bons livres (chascun «singul parol» del gruppe porta li signe
del plurale);

3. la bonaj libroj. It es significant, que ci li comentarie ne parla ni
pri «singul parol», ni pri «parol-gruppe», ma contenta se per li
simplic constatation «twice = duvez» vice signalar li ínlogica
e íneconomie del Esperanto-metode, quel adapta se ni al schema (1)
parol-gruppe, ni al schema (2) singul parol.

Logicalitá quam reversibilitá (Ido: renversebleso) ne es postulat ni in
li criteries, ni in li comentarie; on sembla escartar it quam ballast
ínadmissibil. On have rason. Nam plu on vole realisar unisensitá e
reversibilitá in li lingue, plu deve augmentar li númere de radicas e
artificial sufixes nuanciant. In consequentie, pro li restriction de nor
mental capabilitás, noi ne vell posser mastrisar un «lingue» talmen
constructet. Céterimen li logic structura vell bentost esser demolit per
li continui evolution del idés. Ido ha fat experimentes in ti direction:
parol-formes quam «formacuro, kronizo, martelagar, korektiguro etc.»
On ne ha atinget un complet logicalitá -- nam un tal ne es atingibil per
li medies del lingue (noi va demonstrar to plu tard): in compensation
sta abandonat li internationalitá (preconossibilitá del parol-formes), e
per to li manuation del sistema es ínutilmen desfacilisat.

Li quaresim element del «logicalitá» in strict sense, li principie del
«non-contradition» es tam ínrealisabil in li lingue quam li strict
unisensitá; nam li lingue es mult tro complex e mutabil por posser esser
incadrat in quelc regules rigid. Frequentmen principies coincide queles
exclude o restricte unaltru. Esperanto es rich ye exemples: li articul e
numerales have un situation exceptional in relation al plurale e
acusative; cert adverbies es dispensat del obligatori finale -e; li tot
duplicitá de derivates autonom (p.ex. «obl-ig-i») e tot paroles
international con sam signification («multipliki»), introductet secun
regul 15 del Esperanto-grammatica. -- TO es probabilmen li cause pro
quo li criteries evita tractar li «inexceptionalitá», benque it es un
fundamental pilastre del logica.

Noi resuma lu dit in li sinoptica sequent sur li proxim págin:





«Logicalita» quam logica formal

+ | + | + | Valore

1. Regularitá | Cr. 4 special | Ti criterie monstra se quam tre fertil
in li L.I. | +1

2. Unisensitá -- a. Un signe -- un function | criterie Cr. 10 (5,26) |
Tri criterie es de practicabilitá restrictet. | +|1/2

b. Un function -- un signe | refusat o tacet in li criteries | Fatal
contra-efect resulta ex Cr. 25 pri paroles international. | -1/2

3. Reversibilitá | refusat o tacet in li criteries | Tro grand
ballast, it es in contradition a Cr. 14, 25, 27, 38. | 0

4. Con-contradition | refusat o tacet in li criteries | Practicmen
ínpossibil, nam li lingue ne es un matematic pasigrafic. | 0

Noi vide: del «logicalitá» resta practicmen solmen li regularitá, e,
in minor mesura, li unisensitá. Pro que ti du elementes ha esset tractat
in special criteries, e li altri elementes es refusat, li criterie del
«logicalitá» resulta quam completmen dispensabil, del vispunctu del
logica formal.



Li articules de «Interlinguisticus» apari in sam témpor quam
documentes. Pos aparition del serie complet ili va esser colectet e
vendit quam brochura apart. Ili constitue un critica mortal del
schematic sistemas, e demasca li falsitá del «scientic»
argumentationes alegat in lor favore.




## On scri nos

[quote, Cando Tchulpa (Br. in S.-A.)]
____
Yo ne crede que on have li jure imposar al
tot munde un monstru lingual, por que quelc milles de Esperantistes mey
posser evitar aprender un nov lingue; e yo crede que it vale li pena
luctar por que un munde civilisat recive un lingue auxiliari
corespondent a su present standard de cultura.
____

[quote, Antonio Caldeire Firmino (Sardoal in Portugal)]
____
Solmen yer yo recivet li
libres queles vu expedit li 25esim octobre passat. Yo ja leet un vez li
grammatica e espera que to es suficent por posser scrir ti lettre in
Occidental e esser comprendet de vu. Nu yo comprende tre clarmen li
extrem e admirabil facilitá de Occidental e su índiscutibil naturalitá e
evident superioritá sur Esperanto. Yo va studiar it acuratmen e quande
yo va conosser li lingue plu bon, yo va laborar por su propaganda e, Deo
volente, in 1939 Portugal va har plu occidentalistes quam hodie, do yo
espera ne esser sol in ti labor. Esperanto ne have mult adeptes in
Portugal e, inter altri, li professor in la universitat Dr. Agostinho de
Campos, e li professor e poliglot Dr. Artur Bivar ja criticat it tre
desfavorabilmen. Ambi li professores fa paroladas per T.S.F. e li duesim
publica divers curses de lingues. ... Yo intenta publicar bentost un
micri librette por li initiation de li studie de Occidental. ... Junt
yo misse vos li carte de adhesion al Occidental. Union. ... Ples desculpar li
probabil erras de ti lettre ma yo comensat studiar solmen yer.
____

Un die de studie e un tal lettre! Bravo, bravissimo, senior! Quel
brilliant atest por ambi, studiante e lingue! Vi vor erras -- ili es
negligibil e ne noce li comprensibilitá: vice «de vu» noi prefere «de
vos», vice «har plu occ'istes» haver plu mult Occidental «indiscutibil»
= indiscussibil, «la universitat» = li universitá, «poliglot» =
polyglott, «paroladas» = discurses o parladas, «intenta» = intente.

Quel schematic sistema vell posser imitar to?!



[quote, R. Chabaud (M.(C.) Francia)]
____
...Essente soldate in...yo convictet me
per li studie de Occidental del superioritá íncontestabil de it sur
Esperanto e Ido.  ... Ye mi liberation del militari servicie, passante
tra Paris, yo esset felici far li conossentie de senior de Guesnet quel
receptet me tre amicalmen. Bon documentat pri ti question, il parlat me
del Occidental-movement de su progress. Totvez yo reprocha a Occidental
su manca de propaganda. (??? Red.) On ha dit que un lingue quel basa se
sur stabil e seriosi fundamentes have plu mult chances successar quam
altres elaborat con minori cuida e hastosimen «fabricat», malgré lor
abundant reclames. To es ver ma it anc es necessi que li concurrent mey
esser conosset, e Occidental ne es it suficentmen. It es per hasard que
yo esset ductet a studiar it, pos har iniciat me a Esperanto, poy Ido,
queles desde tande ne ha cessat tedar me per prospectes e brochuras de
propaganda. It es sempre regretabil perdir témpor util per studiar altri
projectes, quande existe ja un lingue homogen e harmoniosi quam
Occidental, quel benque interessant, es quasi ignorat del popul. ...

(Seque un considerabil comenda pri litteratura e quelc adresses de
persones interessat pri Occidental.)
____




## Propaganda-lettres

Cosmoglotta B installa un nov rubrica in quel it va publicar successosi
propaganda-lettres. Omni nor propagandistes es petit inviar nos copies
de lor lettres queles va esser publicat si li redaction considera les
quam apt. Noi recomanda a tis de nor propagandistes queles ancor es
comensantes in li labore por nor lingue, inspirar se per ti modelles e
mem imitar, copiar, traducter les, si ili es aplicabil a lor casus. In
altri láter noi sublinea, que li lettres publicat es considerat quam
proprietá spiritual de Cosmoglotta e que lor public reproduction in
alqual revúe, occidentalistic o ne, besona nor autorisation.



Persones «obliviant» demandar ti autorisation exposi se al risca de
persecution legal secun li leges de lor land. Naturalmen noi ne posse
impedir li propagandistes de altri sistemas provar utilisar nor lettres
por lor propaganda, ma ili va bentost percepter, que on ne posse
propagar schematic sistemas con li argumentes de Occidental sin devenir
culpabil pri promesses absolutmen ínsatisfabil. Si ili ne percepte self,
lor dupes va.

Li sequent du lettres esset inviat in du columnes, version Occidental in
levul, version in lingue national a dextri:



(Lettre-modelle 1)

A un person privat

Tre estimat seniora A.,

Cordial mersí pro vor lettre del ..., con anexes.

Yo invia vos ci-junt du printates pri Occidental, li lingue quel es
destinat suplantar li tre defectiv e in tant concernes ínapt Esperanto.

Vu va vider, quam facil ti lingue es a leer, anc sin anteyan studie, in
contradition con Esperanto, quel resta por li laico practicmen
íncomprensibil.

Si vu interessa vos pri to, it va esser me un plesura dar vos omni
desirat informationes pri Occidental.

Esque vu forsan va haver li bonitá monstrar lu includet anc a colegas o
conossetes?

Yo invia vos in sam témpor un traduction in lingue ... de ti ci lettre;
quam vu vide, li nov lingue es anc in alt gradu traductibil.

Con cordialissim salutationes, vor ...



(Lettre-modelle 2) Al redaction de un populari scientic revúe.

Tre estimat seniores,




Ci-junt yo have li honore inviar vos un excisete ex li jurnale ... del
... relatent li international auxiliari lingue Occidental. In sam
témpor yo include anc un exemplare del brochura e del postcarte queles
ocasionat li publication del articulette in li jurnale
mentionat.

Noi Occidentalistes vell considerar it quam un grand privilegie, si nor
meta (scope) e aspiration vell posse juir li simpatie anc de ... (vor
revúe). Yo do espera, que vu mey trovar un e altri suficentmen
interessant por far it conosset anc a vor letores.

Yo permisse me far remarcar, que it acte se pri un solution del problema
del international auxiliari lingue quel totalmen difere de omni
precedent provas in ti direction. Ya vice provar fabricar un tal lingue
artificialmen ex li nihil, li autor de Occidental, Prof. Edgar de Wahl,
Tallinn, Estonia, ha successat in maniere genial por talmen dir elevar
su lingue ex li ja existent vocabularium international quel retrova se
in un grand parte del lingues europan, talmen que Occidental, quo
concerne naturalitá e eufonie, totmen ne es inferiori al etnic lingues.

Si vu desira reciver ulteriori informationes pri ti -- in ... (nor land)
ancor poc conosset -- lingue, it sempre va esser me un grand plesura
furnir tis.

Esperanto reciver bentost vor benevolent co-operation, con max
respectosi salutationes,

vor servitor  ...




## Lingue vivent




«Nuanciator»: In li unesim numeró de «Catalonia in lucta» yo ha
trovat expressiones quam li sequent: «bombardagies» de cités etc. In
li numerós plu tard on ha changeat a «bombardationes» etc. In li
Vocabularium del Centres de Interesse sta, pag. 90: «bombardamentes»
de cités apert. -- Quo es rect? In li numeró de Cosmoglotta april 1937,
pag. 20, yo lee: «...ma ti sufix (= -ment) es tre international e
conosset anc in li non-romanic lingues, ma con li ver general
signification: li concretisation del action, li medie per quel, o li
scope por quel es fat li action, anc li resultant facte, ma ne li action
self...» -- Do secun to, «bombardementes» ne vell
esser rect, apen «bombardagies», ma «bombardationes?»

-- Response: «Bombardationes», quam vu indica, es li max rect form
occidental. Noi tamen -- specialmen durant li introduction de nor lingue
-- ne deve esser tro rigorosi pri altri formes. Ante un standardisation
definitiv de nor lingue, e durant li epoca quande multes ancor aprende
it, noi deve admisser anc altri formes analog a tis de lingues national,
si ili es comprensibil e ne ambigui. Li form bombardement es un
tipografic erra. It deve esser bombardament, de bombardar. Li sufix
-ment es usat in li sequent lingues: F.I.A.Nl.P.Rm. H have
«bombardeo», Cat. have «bombardeig» (pron. -éch = -age), G
Bombardierung (anc Bombardement, parol extran francés), S bombardering,
R bombardirowka, Tch bombardovani, Est pommitomine. Do ultra li romanic
lingues H e Cat, li majorité de ne-romanic lingues usa propri sufixes. E
Occidental preferibilmen anc.

Ralst: (1) Qualmen on posse expresser: «aus dem Gedächtnis, de mémoire,
from memory?» Esque: «Ex memorie?» -- (2) Qualmen on di: «in vieler
Hinsicht, à beaucoup d'égards, in many respects?» Esque «in mult
respectes?» -- Responses: (1) Yes, anc «secun memorie». (2) No,
«respect» have internationalmen li sens de quel deriva «respectar,
respectabil, respectosi» etc. Sr de Wahl proposi li traductiones
sequent: «in pluri aspectes, in mult relationes, in mult
concern(ent)es».





Un response del autor de Occidental a vor lingual question?

Vu trova it in

SPÍRITU DE OCCIDENTAL

Li 4-esim liveration va aparir in april 1939.





APIS -- Nov adresses

Francia

261. Sr Siméteys, Roger / 7, rue du Musée / Marseille marinero /
F.I.Arab. -- O.A.F.: temas general.

Hispania

247. Sr Barbas Miralles, Armand / c. Pablo Iglesias nro 29-30 /
Barcelona / (1910) C.H.F. -- O.F.: gen.

256. Sta Rosell Bufarull, Pilar / Mediana S. Pedro 58 / Barcelona /
(1917) C.H. -- O: cor sol/men con féminas pri customes e feminin labores.

258. Sta Forniés Mercadé, Maria-Elena / Pi i Margall, 7 / Reus
(Catalonia) / (1914) C.H.F.A. -- O.F.A.:

Italia

249. Sr Salvatore, Girolamo / Via Nicolai 303 / Bari / Tenero de libres,
employato (1910) I.F.A.G. -- O.F.G.: tem. gen.; des. exch. jurnales e
revúes.

254. Sr Polidori, Augusto / via V.Veneto, 183-8 / Roma / Proprietario de
pension (1880) I.F.-O.: conosser Occidental e indicar su pension.

255. Sr Tusa, Giuseppe / via V.Veneto, 183-6 / Roma / Radio-tecnico
(1892) I.Arab.-- O.: conoss Occidental. ipc.

252. Sr Bertelè, Alfredo / Stradone Duomo 3 / Verona / Stud.med. (1917)
I.L.F. (G.H.) -- O.F.G.: 15.29. omni
filologie.53.61.pb.pg.O.Grafologie.OP.

253. Sta Bertelè, Icilia / cp.252 / Diplomata (1913) I.F.G. -- O.F.G.
cor. gen.

260. Sr Trentin, Giovanni / via Durando, 23 / Vicenza / jurnalist (1902)
I.F. -- O.: propaganda. il pc.

Svissia     Lausanne

259. Sr Mayor, Edouard / Av. Virgile Rossel 14 / empl. assecurantie
(1902) F.G.(I). -- O: tem gen. omnicos, exchange de informationes.




## Contene:

- Programma 1939
- Varela Burg: Occidental ne es romanic
- Ex altri Campes
- Interlinguisticus, Logica in li L.A.
- On scri nos
- Propaganda-lettres
- Lingue vivent
- APIS



Chef-redactor: R.Berger, Morges (Vaud) Svissia -- Administration:
Institute Occidental, Chapelle (Vaud), Svissia -- Reclames: A. Moeckli,
Launguedoc-Bellevue, Chemin du Reposoir, Lausanne, Svissia




# Cosmoglotta A 125 (mar 1939)

Annu XVIII  -- Marte 1939  -- No 2 (125)


## Historie del alfabet


### Qui es li Inventores del alfabet?

Li nómin self, alfabet, veni del lingue grec, in quel li du unesim
lítteres del alfabet nominat se alfa e beta. Por designar li totalité de
lor lítteres, li Grecos dit li «alfa-beta», quam noi di li
«abecedarium» de A, B, C, D.

Por comensar on deve conceder que nor alfabet grecolatin es composit in
tre strangi maniere. Li vocales e consonantes es inmixtet ye hasard; on
vell facilmen har posset trovar un arangeament plu bon.

Ti bizarritá explica se per li fenician scritura. Nor alfabet veni del
Latinos, queles hat prendet it del Grecos, queles hat recivet it del
Fenicianes.

Li Fenicianes ne ha inventet li scritura. Long ante ili, altri popules,
quam li Egiptianes e li Chineses, hat creat signes por transmisser li
idés, ma ti unesim signes esset ideografic: chascun de ili representat
un parol, un idé e ne un son. On besonat do tant signes diferent quant
idés. Li actual scritura chinés contene circa 40.000 signes. In li
ancian Egiptian li complicationes esset ancor plu grand, pro que cert
signes, o hieroglifes, representat idés, altres síllabes, e altres
sones. On comprende do pro quo li scritura egiptian, expandet
abundantmen sur omni monumentes del Valley del Nil, restat
índechiffrabil desde li unesim secules del Era Cristian til 1821, quande
li francés scientist Champollion successat trovar li «clave».

Li Fenicianes, li grand mercatores e viageatores del antiquitá, besonat
un scritura rapid por redacter lor contos. Pro que ili esset in constant
relation con li Egiptianes, de queles ili imitat li artes e utilisat mem
li sarcos por metter in ili lor propri mortos, ili prendet anc li
elementes de lor scritura. Ma quam practic homes ili selectet inter li
enorm quantitá de hieroglifes solmen un duantene de signes, tis queles
representat li consonantes.

Modificante e simplificante ti signes, li Fenicianes obtenet li unesim
fonetic alfabet: noi reproducte it in li unesim linea de nor sinoptic
tabelle (Fig. 1) .

On vell posser questionar pro quo li popul egiptian, quel esset tam
inteligent, ne creat self un fonetic alfabet, vice embarassar se con un
masse de complicat hieroglifes. Li cause es que li Egiptianes possedet
tre bentost un abundant litteratura quel hat fixat li scrit lingue. A
ili esset do desfacil, presc ínpossibil, transformar li traditional
scritura. On save que hodie presc omni tentatives supresser li
ortografic complicationes in francés e anglés fat fiasco, principalmen
pro li enorm litteratura existent in ti lingues.



(Image)


### Li alfabet fenician

Li Fenicianes ne havet litteratura. Necos impedit les crear un sistema
de scritura tam simplic quam ili volet. Con rason, on fat remarcar que
li fonetic alfabet posset nascer solmen che un popul ne ligat per un
long litterari tradition.

Lass nos nu studiar ti fonetic alfabet, li unesim quel aparit in li
munde. (Fig. 1) . Nor sinoptic tabelle adver ne es complet. Por
simplificar noi eliminat du lítteres fenician queles ne intrat in li
grec lingue. Li fenician alfabet havet do 22 lítteres.

Reascendente del demi-unciale (Fig. 10) quel es familiari a nos, til li
orígine, on divina strax li filiation de nor A, Z, H, K, L, M, N, O, Q.
Li altri lítteres fenician ne sembla comprensibil, ili va esser tal pos
li sequent demonstration.

Li nómines, queles li Fenicianes dat a chascun de lor lítteres, explica
se per un ínvoluntari similitá. Constatante que lor signes simileat
pluminu a images conosset, lor creatores dat les li nómin del concernet
image. It es extra dúbit, por exemple, que Alef similea a un



(Image)

(Li explicationes ne es in Occidental ma in francés)

cap de bove con li jug, que Daleth suggeste li triangulari porta de un
tenda, que Vau sembla esser un clove, Lamed: un croc, Ain: un ocul,
Sin: dentes, Tau: un cruce.

Por li altri signes li similitá ne es evident, forsan pro que noi ne
conosse suficentmen li lingue fenician. Tamen it es cert que li parol
Bet (= dom in fenician e canaanés) es precismen ti quel retrova se in
mult nómines de locs quam Bet-lehem, Bet-esda, Bet-el. Poc persones
save que li paroles alfabet e Betlehem contene un síllabe de sam
signification.


### Li primitiv grec alfabet

Li Fenicianes, queles esset li comiso-viageros del antiquitá, hat
etablisset contores in li tot Mediterrania. Naturalmen, ili intrat in
contact con li Grecos per li insules del mare Egeic. Ta, secun li
historicos, on trova li unesim tracies de ti scritura aportat del
Fenicianes al Grecos de quel li civilisation esset minu avansat. In li
insules Thera, Milos, Creta on ha decovrit numerosi inscritiones gravet
sur petre e queles data del epoca de ti introduction del alfabet in
Grecia. (It es ver que ti fenician orígine es hodie contestat) .



(Image)

In li fig. 12 noi da un exemple de ti arcaic scritura; to es li famosi
lápid trovat in li insul de Thera (hodie Santorin). On reconosse tre
bon li lítteres fenician Rho, Há, Kaf, caracteristic del fenician
scritura. Ma on constata ja in it un important modification:
Durant que li Fenicianes scrit sempre de
dextri a levul quam li altri popules semitic (p. ex. li Judéos), li
unesim Grecos ne tardat innovar. Pos har comensat per scrir anc de
dextri a levul, ili provat li altri direction. On constata in lor
historie un periode de hesitationes, de quel li lápid de Thera es un
bell exemple: Li 1-im e 4-im lineas ea de dextri a levul, li 2-im e li
3-im lineas, in contrari, ea de levul a dextri, li lítteres essente
tornat in li sam direction.

On nu comprende pro quo in nor lítteres quam B, D, R, K, etc. li streca
vertical es in levul e li altri strecas avansa vers dextri. It es causat
per li direction del scritura. Li sol exception, J, explica se per su
recent creation, it ne existet in grec e latin.


### Li Grecos transforma li fenician alfabet

Recivente li scritura del Fenicianes, li Grecos fat progressivmen tri
essential modificationes in it:

1. ili adoptet finalmen li direction de levul a dextri;

2. ili creat li vocales;

3. ili fat li lítteres vertical.

Pos li epoca del inscrition de Thera, li Grecos prendet li custom scrir
alternativmen levul e vers dextri:



....
----->
<-----
----->
....

Ti disposition, quel fat memorar li sulcas cavat de un plug, esset
nominat bustrofedon, i.e. reveniente sur su tracie quam li boves
plugant.

Ma li bustrofedon presentat li íncomoditá mutar li form del lítteres de
un linea al altri. Bentost on renunciat a it por adopter un uniform
direction, de levul a dextri, disposition poy adoptet de omni scrituras
originat del grec, it es: de omni europan scrituras.

Li direction vers dextri, quel apare nos li max natural, pro que li
scritura fat ne es celat del manu quel scri, tamen ne es universal.
Talmen li hebréic scritura (sam quam li Fenician), li arab, li persan,
li caldean, li tatar es scrit de dextri a levul. Li chinés e japanés es
scrit generalmen de supra a infra, durant que ii ancian Mexicanes o
Aztecos scrit de infra a supra. On vide que chascun direction havet su
partisanes.




### Li invention del vocales

Li Fenicianes ne scrit omni sones de lor lingue, solmen li consonantes,
ne li vocales. Ma li grec esset un lingue sonori, rich in vocales, it
aparet índispensabil, por evitar confusiones, scrir anc li vocales, a,
e, i, o, u, y. Esque on devet inventer nov lítteres por representar les?
Ples consultar li duesim range de nor sinoptic tabelle por comprender
qualmen li problema esset soluet.

Li Fenician alfabet ne possedet vocales, ma esset rich in gutturales e
demí-vocales, p. ex. Alef, Vau, Hé, Iod, Ain. Pro que ti sones ne
existet in Grec, li lítteres devenit disponibil. Tande li Grecos havet
li genial idé adopter les por traducter li 5 vocales. Li Alef devenit A,
li Hé = E, Iod = I, li Ain = O.

Poy ili duplicat li Vau fenician, quel esset pronunciat tande quam w
(anglés), e traet de it li digamma F (pronunciat quam w in Anglés e
Occidental), poy li Y (pronunciat quam in Occidental), quel ili plazzat
in li fine del alfabet, quam it dece a un nov-arivat.

Li fenician Vau nominat se in Grec digamma pro que it simileat a un
duplic gamma (E) . (Poc a poc it devenit mut in pronunciation e
desaparit anc ex li scritura. Li son U esset representat in Grec, analog
quam plu tard in francés, por combinar li lítteres representant li sones
O e Y.) Li gamma esset, quam monstra nor sinoptic tabelle, li 3-esim
lítter del alfabet. De gamma ha venit li expression «cruce gammat»
(format de 4 gammas formant un rote), usat in quelc lingues por li cruce
Swastika, simbol del sole ascendent e del rote del vive o del
reincarnationes, in recent témpores adoptet quam emblema del
national-socialisme.


### Li verticalisation del lítteres

Transprendente li alfabet del Fenicianes, li Grecos ne solmen completat
it, ma ili ancor fat li lítteres plu vertical. Por comprender ti
transformation on deve memorar li gust instinctiv de ti litt popul por
li artes. Null altri popul possedet plu bon li sensu del ponderation,
del equilibrie. Li Fenicianes, in contrari, esset plu comerciant quam
artistic; por ili it esset un creation essentialmen utilitari; ili
traciat li lítteres ínregularimen.

Li Grecos verticalisat les, dessinat les plu geometric, deprendente
omnicos quo preterpassat supra e infra. Li comparation inter li 1-esim e
2-esim linea de nor tabelle sinoptic es instructiv pri to. Li obliqui
lineas de Alfa, Delta, My, Ny prende nu egal inclination. Poy, durant li
secules, li barre del Alfa deveni horizontal, li principal streca de
Gamma, Delta, Epsilon, Iota, Lambda, deveni vertical pos har esset
obliqui.

Quelc lítteres, quam H, I, S, X, simplifica se. Sol PI (= P) vide su
gambe alongar se. On divina li cause de to: reerectente Gamma, on fat
it simil a Pi. Por evitar un confusion, on adjuntet un triesim streca a
ti ultim lítter, quo dat li pi bon conosset in aritmetica.

Plu tard Gamma subisset un nov mutation: li cude esset plazzat ye
demí-altore. Li lítter C, quel li Greco-latines pronunciat Q dur, in
comensa ha surtit de Gamma per li arondation del lítter.




### Li arondation del lítteres



Quam monstra li ranges 5, 6, 7 de nor tabelle sinoptic, un nov evolution
evenit in li formes del lítteres durant li grec historie. Antey
angulosi, li lítteres devenit rond. Li cause de ti arondation esser
serchat in li natura del instrument usat por scrir. In comensa,
li scritura esset gravet in ligne, in petre, sur li monumentes. Ma, in
un dur materie, it es plu facil graver rect lineas quam curvat tales;
de to veni li formes angulosi del primitiv alfabet. Ma li usation del
cálame sur papire e li necessitá scrir rapidmen ductet li scritores a
arondar li angules, a vicear les per curves. Por exemple it es plu facil
traciar li O per un sol curve (C) quam per du rect lineas ({lessthan}). Sam
remarca por D, S, etc.

Li custom scrir rapidmen ductet anc li Grecos a crear cursiv lítteres,
analog a nor minuscules e bon conosset hodie, nam ili es constantmen
usat in scientie: alfa, beta, gamma, etc. Ti cursiv lítteres finalmen
viceat li lítteres primitiv in li ordinari scritura.

Por monstrar til quel punctu li natura del instrument influe li form del
lítteres, on vell posser citar li casu del lingue chinés. Li alfabet
chinés, quam omni scrituras, comensat per esser dessin, it es per
representar li object self: Talmen in prim li sole esset figurat per
un disco (fig. 14), li lune un crescent (fig. 16) . Ma li chineses scri
ne per un plum o per un crayon ma per un pinsel, quel tracia plu
facilmen rect lineas quam curves. Pro to li chinés scritura, de secul a
secul, ha devenit sempre plu angulosi. Hodie it traducte
li
idé del sole per li figura 15. e ti del lune per li fig. 17.

On posse do afirmar que li scritura chinés ha evoluet in un direction
exactemen contrari a ti del grec scritura, pro li diferentie del
instrument: de rond it devenit
angulosi, durant que li greco-roman scritura
de angulosi devenit rond.


### Li nov lítteres del grec alfabet

Extra li vocales Alfa, Iota, Omicron, Ypsilon, li Grecos creat quelc
altri signes queles havet un vive plu o minu long, por exemple Phi, Khi,
Psi, queles servit plu tard a far li roman ciffres D = 500, L = 50, e X
= 10 (de u venit nor X = 10). Finalmen ili creat O long, nominat Omega,
per oposition a O curt, nominat Omicron. Omega esset plazzat in li fine
del grec alfabet; De to venit li expression: «li Alfa e Omega»
significant: «li comensa e li fine».


### Li Chalcidian




On ne deve creder que li grec alfabet evoluet regularimen e simultanmen
in li tot peninsul, quam sembla far creder nor tabelle sinoptic. In
realitá existet pluri varietás de alfabetes, quar principal. Ti quel max
interessa nos es li chalcidian, talmen nominat pro que it esset usat in
li region de Chalcidia in li insul Euboea. Efectivmen ti
alfabet nascentat li alfabet latin, pro circumstanties queles noi va
studiar in sequent. Ti alfabet dat a Lambda ne li form usual V ma li
form L, quo explica li orígine de actual L.

Long pos que li hat adoptet li alfabet chalcidian, li Grecos continuat
usar simultanmen li altri varietás. Solmen in li epoca de Socrates, li
unitá esset fat in Grecia. In 403 ante J.-C., un decret del popul
athenian decidet adopter oficialmen li alfabet ionian e bentost omni
altri grec popules sequet ti exemple. Ma tande li progress del
instruction causat ti duplication del scritura pri quel noi parlat supra:
li capital utilisat por li monumentes, e li cursiv por li ordinari
besones e li libres.


### Li roman alfabet

Del VIIIesim al VIesim secul (a.C.), Chalcis in Li insul Euboea esset un
del max rich cités de Grecia. Precipue de ta departet li unesim grec
colonies queles venit etablisser se in li Sud de Italia e queles fundat
inter altri li cité de Cumes proxim Napoli, circum li annu 800 ante
J-C. Naturalmen li Chalcidianes aportat con se li grec artes e lor
particulari sistema de scritura. (Alcun historicos asserte que li
intermediatores esset li Etruscos).

Li Romanes ne adoptet ti alfabet quam it esset; ili adaptat it a lor
lingue, lassante cader li signes queles ili judicat ínutil, Theta,
Omega, Phi, Khi. Pri li altres on va constatar, comparante li lineas 6 e
7 que ili retrova se in latin sin mult changes, exceptet que Z es viceat
de G. Ci un explication es necessi.

In li unesim secules del roman historie, li C latin servit traducter li
son G (= pronunciation guttural) quam fat li grec lítter Gamma de quel
it veni. Li K traductet li sam son, ma dur, quam ancor hodie. Bentost li
distintion inter ti du consonantes dur e dulci obscurat se, li C sol
servit traducter ambi sones (G e K). Poy li Romanes denove sentit li
beson distinter per scrit inter li du sones K e G. Por expresser li son
G, ili modificat levimen li C adjuntente a it un litt apendice, poy ili
serchat un plazza in lor alfabet por metter li nov lítter.

Ma it existet just un plazza líber inter F e H pro li desaparition de
Zeta quel esset ínutil al Romanes. On mettet do ta li nov lítter G.

E pro que li C ne plu servit expresser li C dur, li K heredat del Grecos
ne plu havet utilitá. Tamen it ne desaparit completmen; on conservat it
in li comensa de quelc rar paroles, quam Kalendae, Kaeso, benque li
grammaticos considerat it quam superflú.

Pos li conquestation de li Romanes interessat se mult al litteratura de
ti land. Li grec cultura, plu rafinat quam lor propri, aquisitet un
grand prestigie in lor ocules. On comensat traducter li ovres grec in
latin; li paroles grec invadet li lingue latin. It aparit posser in
latin li sones v e z. On reprendet tande, in li unesim secul ante J-C.,
li du grec lítteres eliminat antey, Y e Z, durant que til ti epoca li
alfabet roman haltat ye X, quel Quintilianus nomina «Li ultim de nor
lítteres».



Li invasion del grec paroles in latin fat ancor necessi li admission de
Theta e Phi queles li Romanes in comensa hat rejectet. Por evitar li
introduction de nov lítteres on usat li medie de diagrammas: Theta
esset traductet per th e Phi per ph (Ex. Theosophie).

Un altri lítter, P, changeat su form. Remarca que li Romanes hat cludet
li bucle del Pi chalcidian por far ex it nor P. Ma tande ti líttere
esset confuset con Rho (= R); pro to on decidet modificar ti ultim
líttere adjuntente a it un obliqui streca, in comensa tre curt, poy
alongat til li linea de base. Talmen nascet li actual form del R.

Pri li F o Digamma, quel in grec esset pronunciat quam w demí-consonant,
it prendet li valore del F in latin.

Li latin alfabet, talmen format, esset composit de 23 lítteres. 3
lítteres do manca por formar nor alfabet modern. Ti tri lítteres es J, V
e W, queles esset introductet in un recent epoca. Desde li unesim secul
ante J-C. til li fine del Medievie, ti alfabet restat sin mutation.

Influent persones, grammaticos o imperatores provat pluri vezes far
admisser nov lítteres, ma sin durabil success. Li imperator Claudius,
por exemple, ordonat li adoption del vertet digamma (image) por
representar V consonant (in ti epoca V representat li son u), li
antisigma li son psi e un signe (image) expressent un intermediari son
inter ü e i. Alcun inscritiones, pervenit til nos, monstra quelc
exemples u li reform esset aplicat durant quelc témpor. Ma pos li morte
del imperator, ti lítteres desaparit del alfabet.


### Li proportiones del lítteres roman

Assertente que desde li Romanes li form del lítteres ne ha changeat, noi
deve preciser que li proportion de chascun lítter tamen ha evoluet un
poc. On va comprender it studiante atentivmen un roman inscrition del
grand roman epoca, poc exemples ti del trajanic colonne

(fig. 18) gravet in 114 pos J-C. (altore del lítteres: 12 cm)

(Image)

To es li perfect tip del roman scritura monumental. It es interessant
serchar per quo it difere de nor capital scritura.

Li modern capital lítteres dessina se presc omnis in un rectangul con
constant proportiones, generalmen 4 a 3. Ma li Romanes dat a ili tre
diferent largores. Li C, D, Q, O, Q, esset presc circules o fragmentes
de circules. In revancha, li E, B, F, P, R, S esset plu strett quam
hodie. Li Romanes dessinat les con du quadrates superposit; lor
proportiones esset do 2 a l.

Li sones V e li U esset scrit sammen; to es li rason pro quo ancor
hodie in li monumental inscritiones on scri in imitation del stil roman:
MVSEVM.



Ples remarcar anc que li gambes del M es escartat durant que noi tracia
les hodie vertical. Regardante denov al figura 5 de nor sinoptic
tabelle, on constata que li Romanes conservat li form recivet del
Grecos.

Li monumental latin scritura es ancor caracterisat per li elargation del
streca in extremitá del gambes. Ti elargation, nominat _apis_
contribue mult a dar a lítteres ti aspect solid e imposant; pro to ti
specie de lítteres es utilisat hodie por li titules.

Ultim remarca: In li latin inscritiones omni lítteres have li sam
altore, exceptet li L quel es sovente plu curt o plu long quam li
altres.


### Li cursiv roman scritura

Sam quam li Grecos, anc li Romanes utilisat, apu li capitales, un rapid
cursiv scritura por li omnidial besones, por exemple por li notation sur
li tabulette ex cire (li paper ancor ne existet). Ha restat numerosi
exemples de ti cursiv scritura, specialmen tabulettes de cire retrovat
in li ruinas de Pompeii. Noi da in li fig 19 un linea de tal scritura
con transscrition in modern minuscules.

(Fig. 19 Tablette de cire de Pompei: privatus colonorum coloniae vener)

On suposi que ti cursiv scritura esset solmen capital scritura deformat
per li rapiditá. In it li circules es viceat del rect strecas tre poc
curvat, nam in li cire li stil tende sempre ear secun rect lineas. Anc
ta li specie del instrument ha modificat li form del lítteres.

Tamen ne ex ti scritura surtit nor ordinari scritura. Li evolution ha
esset plu complicat. Ti orígine deve esser serchat in li capitales
queles per un lent transformation e passante per li unciale e li
demí-unciale finalmen nascentat li minuscules queles noi usa hodie.


### Li uncial scritura

Durant que su formes manet ínchangeat sur li monumentes, li roman
capitales evoluet poc a poc in li manuscrites. Sur li petre o metall, u
on avansa lentmen, li capitales con rect lineas es in fact facil a
graver; ma sur un materie plu tendri u on avansa rapidmen per li medie
de un plum (cálame), it es avantagiosi arondar li angules. Noi ja
constatat it parlante pri li evolution del grec
scritura.

Noi mey prender un exemple: Por traciar li capital líttere E, on ne
besona minu quam quar strecas de plum, quo postula tro long témpor.
(Fig. 20).




Instinctivmen li scritor sercha simplificar it traciante per sol colp de
plum li vertical e li superiori e inferiori strecas (fig. 21). Finalmen
pro que li cudes alenta ancor tro li movement, on aronda plu e plu li
angules superiori e inferiori e on obtene tot naturalmen li fig. 22.


(Francés: Evolution du E, Evolution du H)

Talmen ha esset creat li scritura nominat unciale quel apari circum li
IV secul. Plu tard ancor on ha format li _e_ per un sol streca de
plum e on creat li _e_ minuscul del fig. 23. Sam evolution por li
H (fig. 24-29), li A, li V, etc.

Ples remarcar passante que si li U vicea li V in li unciale, to ne
significa que evenit un change de pronunciation. Li U continua traducter
quam li V li sones V e U. Li du lítteres va esser distintet solmen plu
tard.

Li unciale difere del capitale solmen per li form arondat del lítteres
indicat in grass in nor fig. 9. In li lítteres conservant li sam form,
alcun vertical strecas comensa preterpassar li trunc del scritura, supra
e infra, por exemple D, G, H, P, G. Li unciale constituet do un unesim
passu vers li creation del minuscules.

(Fig. 30 -- Onciale VI' Siècle -- Nemo enim vult esse freniticus etiam si
videat frenetici vires...)

On ha serchat saver de u proveni ti término de unciale quel caracterisa
ti scritura. In li antiquité li _uncie_ esset li deciduesim parte
del pede (circa 3 cm). On crede do que ti término de unciale servit a
designar lítteres de grand dimensiones, in oposition al current
scritura. Tamen li caracteristica del unciale ne trova se in li altore
ma in li arondat form de un decene de lítteres queles esset angulosi in
li capital alfabet.

(Fig. 31 -- Onciale -- Bible (Codex Amiontinus) -- et ipse stabat secus
stagnum genesareth et vidit duas naves stantes secus stagnum)

Del IV-im al VII-im secules, presc omni libres esset scrit in unciale,
si ne in un mixtura de lítteres uncial e capital. Inplu, li constant
usation del célame causat li diferentiation del strecas in larg e strett
lineas.




### Li demí-unciale

Li tendentie del unciale a prolongar li verticales supra e infra del
lítteres por facilisar li letura e a traciar tis ci per un sol streca
por scrir les plu rapidmen causat li creation del scritura nominat
demí-unciale, quel esset usat del VI. al VIII. secul, just ante li
reform de Carolus Magnus, de u su nómine de pre-carolin quel on da it
quelc vezes.

(Fig. 32 -- Demi-onciale -- Commencement du IXe s. -- Ubi oleum sub eius
benedictione crevit et ampulla cum oleo)

Comparante li lineas 9 e 10 del sinoptic tabelle, on vide li
transformation finit: li demí-unciale ha creat li minuscules. Li formes
es presc tis de nor minuscul alfabet actual, exceptet li t, de quel li
cap ancor ne súpera li trunc del scritura, e li n, quel conserva su form
de capitale. Ti superviventie del majuscul es sin dúbit al necessitá
evitar li confusion con li r de quel li duesim streca esset in ti epoca
tre alongat.

Li minuscules do ne esset creat per un sol colp; ili resulta de un lent
evolution quel ea del III-esim al VI-esim secul pos J.-C.


### Pro quo minuscules es plu usat quam li capitales?

To veni ne solmen pro que ili es plu simplic e plu rapidmen scrit. In li
printerías, it ne es plu long composir textus per capitales quam per
minuscules. Ti preferentie es debit a un rason plu grav: si vu mette
vis-a-vis du textus printat de sam grandore, li un in majuscules, li
altri in minuscules, vu va constatar que li duesim es mult plu leibil.
Li gambes queles surti supra e infra del trunc es quasi brasses queles
signala li presentie de un cert lítter e permisse reconosser plu
facilmen li paroles. Pro to li capitales ne plu es utilisat in nor dies
exceptet por li titules in gross lítteres o por li propri nómines.


### Li separation del paroles

Li exemples de greco-latin textus queles noi da, monstra que in li
antiquitá on scrit max sovente sin separar li paroles, quo esset tre
genant por li letura. De altri láter, li lítteres de chascun parol ne
esset interlineat quam hodie, mem ne in li cursiv (fig. 30). Poc a poc
li scritores ligat li lítteres por ne esser obligat interrupter li
streca de plum. Li ligaturas ha mult contribuet a modificar li form del
lítteres e a crear li minuscules.


## Li national scrituras




In omni landes submisset del Romanes, li scritura latin expandet se in
sam témpor quam li lingue latin. Ma pos li invasion del Barbares e li
disruption del roman Imperia in índependent nationes, li latin scritura
transforma in tam mult national scrituras, adver ne tre
diferent. Sur li continente li demí-unciale nascentat li lombardic
scritura in Italia, li wisigotic in Hispania, li merovingian in
Francia.

Li wisigotic scritura aparit in li VIII e desaparit in li XII secul, pro
li penetration del carolin scritura pri quel noi va parlar in sequent.
Secun li exemple quel noi da in li fig. 33 con transscrition in modern
minuscules, on vide que poc lítteres esset diferent de tis del
demí-unciale; li _a_ es scrit quam c, li _t_ quam a, li
_s_ quam f.

(Fig. 33 Écriture Wisigothique 919 -- Tunc astacius comes. Iussit eum
capite plecti: quuq (= quumquei) decollatus esset)

Li scritura carolin chassat progressivmen li wisigotic, unesimmen in li
nord, mersí al monacos quel li celebri abatia de Cluny in Francia hat
inviat in li altri láter del Pirenés.

Li merovingian scritura es caracterisat precipue per li a quel es scrit
cc e per li u quel es scrit presc quam un a, in li majuscules quam in li
minuscules.

Li lombardic scritura es li scritura del Italianes del IX-esim til li
XIII-im secules. It reyet principalmen in li Sud del peninsul u it esset
expandet del monacos del Monte Cassini proxim Napoli e tis de La Cava
proxim Salerna.

(Fig. 34 Écriture lombardique: In sanguine suo' et fecit nrm (=
nostrum) regnum sacerdotes do (=deo) et patri suo. ipsi gla)

In li nord, li domination de Carolus Magnus fat preferer li carolin
scritura. -- In li lombardic scritura, li caracteristic lítteres es li
_a_ quel es scrit quam cc e li _t_ quel es scrit quam un a
prolongat per un horizontal streca in li angul superiori. In fine, li
lombardic prendet un special aspect, quam monstra li fig. 34. Usante un
larg plum, tenet con li manu ad-extra, on dat li max grand largore al
strecas obliqui durant que li vertical gambes es strangulat in lor
medie. De to resulta un tre bell aspect ornamental, ma anc un leibilitá
reductet.


### Li reform de Carolus Magnus




Carolus Magnus esset un calid partisan del developament del instruction.
IIlcreat numerosi scoles e un movement de renovation del artes e del
litteratura. In consequentie li arte scrir, quel esset in plen
decadentie, prendet un nov elan. Li abatia de Tours in li annu 800,
developat un grand activitá in ti dominia e creat un nov form de
scritura
nominat carolin. In it li V es sempre scrit U, quam in unciale, ma li a
prende finalmen li form _a_ e plu ne _cc_.


### Li gotic scritura o Fractura

Li término «gotic» aplicat al scritura e al architectura es absolutmen
fals. It es debit al Italianes del Renascentie por queles omnicos
venient del Nord esset barbaric o «gotic», mem si li gotic popul ne
esset concernet. In fact li scritura del Gotes, conosset sub li nómin
«runes», esset totalmen diferent del scritura nominat «gotic».

(Fig. 35)

Durant li medievie li latin alfabet expandet se lentmen in li tot Europa
mersí al prestigie del lingue e del civilisation latin. It finalmen
viceat completmen li particulari scrituras del barbares, mem in li
landes scandinav (dan, sved, norvegian) e in li landes germanic (anglés,
hollandés, german) de queles li lingues esset tamen foren al latin. It
ha mem intrudet se al lingues completmen extra li familie indo-europan,
quam li hungarian (madyar) e li basc (e recentmen mem al turc).

Pos li XII secul, li latin caracteres devenit plu angulosi, sin dúbit
sub li influentie del architectura gotic in quel dominat li verticale.
Ti gotic scritura durat tam long quam li architectura de sam nómin, til
li XV secul u it esset viceat del cursiv o italic. It ancor dominat in
Germania quande li printation esset inventet; li unesim caracteres de
printería esset do gravet in gotic e li unesim libres difuset ti génere
de scritura in li de lingue german. On posse dir que li printeríe ha
fixat in Germania li gotic scritura. Ma pro que li gotic es solmen un
deformation general del latin scritura ye un cert epoca, it ne
existe rasones considerar it quam un scritura specialmen «german».

Li gotic scritura del medievie ne havet proportiones e formes tam rigid
quam li gotic docet hodie in li scoles. In realitá, it mult variat e ti
variationes es tre preciosi por li archeolog e li historico a queles ili
permisse determinar li date de un in un maniere sat precis.



Por exemple li gotic del XV-esim secul es plu strett quam ti del XIV, e
li vertical strecas dómina tant que it es tre desfacil distinter li
lítteres.

In omni casu li gotic majuscules del medievie esset mult plu simplic e
plu bell (vide fig. 35) quam li formes ínutilmen complicat trovabil in
omni manuales de calligrafie e queles es imitat de un gotic scritura
decadent del XVI secul! Noi va citar inter altris li lítter E quel in
li gotic scritura del bell epoca es format de un C e de un verticale
ligat de un barre transversal; li M quel similat a un O reposant sur un
barre horizontal e separat in du partes per un linea vertical; li H e
li N, de quel li duesim gambe esset format in fine quam un
croc.


### Li scritura del Renascentie

In li fine del XV-esim secul, sub li influentie del humanistes, on
abandonat li gotic scritura por reprender li arondat demí-unciale plu
leibil e plu conform al gustes latin. Li reform esset propagat
principalmen de un Italiano nominat Aldo Manuce (1449-1515), pro to
li nov scritura esset nominat italic. Manuce fat graver li caracteres
per li juvelero Francia, secun li scritura de
Petrarca.

Li scritura nominat «anglés» in li scoles de lingue francés ne es
altricos quam li italic tal, ornat del gravores amant li jolli curves.
Li término «anglés» es do ínexact, ma pro que li usage vole que on
nomina «italic» li scritura inclinat in li printation (in landes de
lingue francés), on esset obligat serchar un altri nómin.

Li difusion del printeríe havet un felici influentie sur li manuscrit
scritura quel devenit plu leibil in li XVII-esim secul.


### Li 3 ultim lítteres in nor scritura

Noi videt in li fig. 7 que li alfabet latin havet solmen 23 lítteres:
ABCDEFGHIKLMNOPQRSTVXYZ. Li J e li I esset un sol lítter I, scrit
quelcvez J. Adplu, pos har longmen representat li consonante V e li
vocale U per li sam form angulosi V, li Latines arondat li lítter desde
li fine del II-esim secul a U. In li XI-esim secul, li form angulosi
reaparit e por li consonant e por li vocale.

Ancor in li XVI-esim secul, on usat alternativmen I e J, poy U e V por
sones queles on distintet tre bon in li parlada, e on scrit por exemple
in francés auec, avra, jl, jnutile, etc. por avec, aura, il, inutile. Ja
in 1530 un francés grammatico hat proposit atribuer un líttere a un son
determinat, por far cessar ti confusion. Ma solmen in 1762 li
lexico del francés Academie admisset ti reform in li 4-esim edition de
su dictionarium.

Li W es un líttere foren al latin alfabet. It veni de nordic landes. On
admisset it in li romanic lingues por posser ortografiar li paroles de
germanic orígine, quam William, wagon, etc. On memora que li sam casu
hat presentat se in latin con Y e Z queles esset admisset in ti lingue
por posser ortografiar li paroles venient del grec.




### L punctu sur li I.

In comensa, li Grecos representat li son I per un streca in zigzag (fig.
2), heredat del Fenicianes. Desde que ili fat it rect, li lítter ne ha
mutat su form, exceptet que on adjuntet un punctu. Ti punctu quel ne
existet in li antiquitá, origina del epoca u on adoptet li gotic
scritura in quel pluri lítteres havet gambes de sam formes. Por
distinter du I successiv de un u, on mettet sur it un accentu e on scrit
thesauraríí, filíí. In li XV-esim secul, li accentu esset viceat per un
simplic punctu. Durant long témpor anc y esset accentuat, poy ti custom
extintet.

Quande in li XVII secul, on creat li J modificante levimen li I, on
plazzat sur it anc un punctu, pro analogie. Tamen ti punctu ne esset
índispensabil pro que null confusion esset possibil inter du J e un
altri líttere. Li analogie ci ha esset plu fort quam li lege del minimal
efortie.


### Li punctuation (interpunctuation).

Li punctuation esset admisset e regularisat long pos li nascentie del
scritura. Ancor in li antiquitá e in medievie on ne separat li paroles,
quo fat tre desfacil li letion de textus. Cert autores scrit per verses
por dar un poc de claritá in lor textus, ma generalmen li punctuation es
absent in ili.

Li unesim sistema de punctuation esset inventet circum li annu 200 ante
J.-C. per li grammatico Aristophanes de Byzanz. Li plazza del punctu
constituet li principie de it, de u li parol punctuation. Plazzat in
infra, li punctu indicat un litt pause (hodie on vell metter un comma);
in li medie del linea it indicat un pause plu long (= punctu-comma
(semicolon) hodie). In fine on plazzat it in supra quande li frase esset
finit (= un punctu hodie).

In li curs del secules ti metode ha constantmen variat, e li historicos
basa se sovente sur li punctuation de un manuscrit por determinar li
epoca de it. In li comensa del secules del Era Cristian, por exemple, on
usat li punctu sive unic, sive duplic, triplic, o quadriplic, disposit
in pluri manieres. Por marcar plu bon li fine del frases, li principal
separation, on usat figuras plu frappant, p. ex. cordies, rosettes,
folies, etc.

In medievie, li punctu es viceat per un specie de 7; in li XI secul per
li arab cifre 5.

Li comma aparit solmen li IV-esim secul pos J.-C.; unesimmen it servit
solmen a marcar li erras. Li parol francés «virgule», veni del latin
«virgula» significant «litt flagell». Esque to ne es deliciosi ironie!

Desde li XIII-esim secul, li regules del punctuation es plu e plu
negliget; ili comensa esser fixat solmen in li XV-esim, ye li invention
del printeríe, e li unesim printeros punctuat sovente sin metode.


## Punctu de interrogation

Por marcar li interrogation, li grecos usat li punctu-comma; li Latinos
adoptet ti signe por marcar un medial pause, it es in li sam casu quam
hodie; poy, mettende li comma sur li punctu (!), ili creat li punctu de
interrogation (?).




### Li ciffres roman

Du species de cifres es usat hodie simultanmen: li ciffres arab in
aritmetica, e li ciffres roman in cert numerotationes (p. ex. secules,
cloccas, reyes, etc.) Durant que li roman ciffres ha esset usat
constantmen del antiquité, li cifres arab esset introductet in Europa in
li X-esim secul.

In comensa on vell creder que li essential signes del roman
numerotationes I, V, X, L, C, D, M, es omnes traet del lítteres. To es
ver solmen por C e M queles es vermen li iniciales de Cent e Mill.
Concernent li altri signes, on deve revenir al sinoptic tabelle por
comprender lor orígine. Quam on constata in li fig. 7, li Romanes hat
renunciat a pluri lítteres del alfabet grec, specialmen al aspirates
chalcidian Theta, Phi e Khi. Sam quam li Grecos hat atribuet un nov
signification, ti de vocales, a ti lítteres fenician queles ili ne
besonat, sammen li Romanes utilisat li tri chalcidian aspirates por un
nov scope.



Li scientistes es presc cert que primitivmen li signe de Khi servit
representar 100 in latin, e Phi 1000, e que plu tard on preferet li
iniciales de Centum e Mille. Tamen on continuat usar li dextri demí de
Phi (= D) por indicar li demí de 1000, it es 500; durant que Psi,
adoptet por 100, prendet li form `_|_`, perdit su demí de levul por
significar L = 50, quo ha restat.

Pri X significant 10, on crede que su orígine es etrusc; it es probabil
que li Romanes adoptet su superiori demí por representar li demí de 10,
it es 5.


### Li ciffres arab

It es un erra nominar les arabe In realitá ili esset creat del Hindus.
Li Arabes ha solmen transmisset les al Cristianes, in li X-esim secul,
con lor scientie matematic quel havet un grand avansa sur ti del altri
popules.

Li null (zero) esset inventet solmen plu tard, in li XII-esim secul, e
tamen it dat su nómin al totalité del signes. Li parol «ciffre» veni
efectivmen de ciffra, o zifra (sifr), quo significa _null_ in
arab.

Long pos li adoption del ciffres arab per li matematicos, li popul
continuat usar li roman ciffres por li calculation. On deve atender til
li XV-esim secul por vider li usage del ciffres arab devenir populari.

Al Hindus on debi ne solmen li invention del cifres ma anc ti del
decimal sistema quel Schleger considera quam li max important del homan
decovritiones pos li invention del lítteres. On trova li ciffres usat in
li edictes del rey Açoka, 256 annus ante J.-C. On atribue finalmen al
Hindu Bhaskara li idé plazzar li numerator del fractiones súper
li denominator.

(Ex li libre «Manuel d'écriture» (Payot, Lausanne 1937) de prof. R.
BERGER. Traduction ex francés del autor.)

N.B. -- Li titules del figuras es in francés proque ili apartene al
clichés del original textu.




# Cosmoglotta B 23 (apr 1939)

Numeró 23 (2)   COSMOGLOTTA, Serie B   1939


## Lingue comun occidental

Li civilisation de Europa hodie ha conquestat quasi li tot terra.

U Europa have contact con altri civilisationes e culturas, (por exemple
in Japan, China, India etc.), sempre es usat un lingue europan,
specialmen un del grand lingues de Europa: Anglés, Francés, German,
Hispan, Italian, Portugalés, Russ.

Ma it existe plu quam 40 cultural lingues europan, sin egardar li
dialectes, ni li divers micri lingues in Soviet-Russia e Caucas.

It es do clar que Europa besona un lingue comun. It es solmen natural
que ti lingue comun europan deve esser basat sur to, quo ja es comun.

To comun es nor europan cultura e civilisation, quel have quam fundament
li classic antiquitá e li cristianisme.

Li lingues del classic antiquitá esset Grec e Latin. Li lingue del
cristianisme in su fundamental periode es Latin. Talmen Latin, e por
scientic paroles anc Grec, es li basic lingues del europan cultura. It
es do clar que li lingue comun por Europa deve basar se sur Latin e
partmen sur Grec.

Ma li antiqui Latin es (1) tro desfacil e pesant, e (2) ne posse plu
servir al modern trafic e comunication. Mult provas ha pruvat to
íncontradibilmen.

Do es necessi un modern evoluet Latin, possent incorporar omni divers
notiones del hodial statu de cultura, e corespondent al hodial statu de
evolution lingual por posser adaptar se anc al futur evolution.

Un tal lingue existe.

It es Occidental, li max facil, max evoluet e max evolutionabil, quel
adplu es quasi ínmediatmen comprensibil a chascun europano con medial
instruction e ultra to li max facil in su grammatica e derivation.

Chascun person quel ha devet intercomprender se con habitantes de un
land foren in lor lingue, quel il ha forsan un poc studiat, certmen ha
remarcat que it es mult plu desfacil comprender to quo parla li foren
popul, quam self expresser su propri desires in li lingue foren.

Do li unesim postulate al lingue international es que on mey posser max
facilmen comprender it, tam scrit quam parlat. E just ti qualitá
Occidental possede in gradu maximal.

Li max desfacil problema in li question de un lingue international ne es
li construction de un tal (on save que existe plu quam 700 projectes),
ma su introduction in li practic usation.

Pro to li passiv ínmediat facil comprension es un del unesim postulates
queles on deve presentar a un lingue international, ultra un max facil e
simplic grammatica e construction. Solmen Occidental realisa ti ambi
fundamental postulates, it es li lingue vermen international.   Doc. 176




## Votation pri Cosmoglotta

Li resultate de ti votation es tre interessant; solmen poc persones
respondet nettmen per yes o no, multes juntet remarcas tre instructiv.
Pro to in altri láter it ne esset totmen facil classificar li responses
por ganiar un impression nett. It do es ínpossibil dar ciffres exact,
noi deve contentar nos per fractiones o percentages solmen aproximativ.
To sufice, si noi memora que li votation de nor letores ne es un
«politic» decision, ma que it devet dar al redaction e al altri
coidealistes un impression general de lor desires. Noi presenta ci li
resultates queles es expressibil per un curt formulation, reservante nos
tractar eventualmen plu tard li questiones plu complicat e citar alcunes
del sovente tre interessant remarcas o suggestiones de cert votatores.

Pri li fundamental articules interlinguistic e discussion del principies
(question 1) circa 2/3 (du ters) del votantes expresset se aprobativmen
in general; li votes por augmentation de un láter, e por
ne-augmentation, diminution o abolition de altri láter, conta circa 15%
chascun.

Li practic explicationes pri Occidental («Lingue Vivent») (quest. 2)
es aprobat de omnes, 1/5 desira augmentation. «Plu curt e plu practic
articules» demandat.

Li cronica (qu. 4) es considerat de multes quam max interessant rubrica,
quel ili lee quam unesim e quel fortmen stimula li labore in altri
landes. 10% desira explicitmen augmentation; to ne depende del
redaction, ma de nor propagandistes.

Pri bibliografie (qu. 5 e 14) plu quam li demí expresset general
aprobation, 15% ne votat. Circa 1/5 del votantes desira elargation anc a
non-interlinguistic temas, ma plures anc inter ili accentua li
impediment del politic e religiosi neutralitá. Circa li demí considera
un elargation quam ínutil o vole lassar to a plu tard, ma multes
suggeste prender «interlinguistic» in tre ampli sens, e recenser si
possibil omni libre mentionant li L.I., o scrit de un coidealist, o
ovres de linguistica in general, specialmen filologie comparativ, ma anc
interessant grammaticas, lexicos, anc libres de normativ caractere,
sistematica, e anc ovres in o pri altri sistemas de L.I.

Articules pri li movement e consilies pri propaganda (qu. 6) es
considerat de plures quam specialmen interesant, 4/5 aproba generalmen.
1/5 tace o declara desinteresse.

Humoristic contributiones e «Ex li Paper-Corb» (qu. 10) esset
generalmen tractat junt. 1/3 apare entusiasmat del P-C, 1/5 aproba it
generalmen, un altri ters desira restriction e plu grand
comprensibilitá; ca. 12 nómina it ínutil o superflú.

Omnes afirma lor interesse pri o adminim li necessitá del rubricas
scientie e tecnica (qu. 12). Plures accentua lor special importantie por
li L.I. e su success. Li grand majorité prefere facilmen comprensibil
presentation; pro li general caractere del revúe li articules ne deve
esser comprensibil solmen de specialistes. Inter li special desires
largmen prevale pedagogica e psicologie. To pruva li assertion de un
votante, que li profession max fortmen representat inter nor letores es
li instructores.



Pri filatelie e colectionisme (qu. 13)
presc li demí declara explicitmen lor desinteresse, addiente til queles
tace e queles desira restriction de ti rubrica, on ariva a 4/5. Inter
tis queles desira restriction, a un minimum, es mem fervent
colectionistes, durant que alcun desinteressates suposi interesse che
altres. Noi audi li suggestion abandonar ti rubrica e recomandar al
interessates li revúe «Italia Filatelica» quel ha abandonat omni
politica.

Pri preferet autores e max plesent articules (qu. 15), circa 40% ne
enunciat se. Del altres, un parte parla solmen pri autores in general,
li altri parte solmen pri articules. Del autores, De Wahl, Berger, e
Federn acumula circa egalmen mult votes. Inter li articules, «Li voce
del continentes» (Arvid Balk, traductet de De Wahl) es li brilliant
victor; adver it anc es li unic articul con un voce e(?) contra se: on
peti «evitar vulnerant comparationes inter popules e continentes, de un
vispunctu absolutmen unilateral». Poy seque «Plantes fa guerre»
(Werner Lenz, trad. DeWahl). Ti resultate confirma li secur instinct de
nor mastro quam traductor. Pos ti belletristic (populari-scientic)
contributiones, it es li linguistic articules de Ric Berger, «Ver
historie del L.I.» e «Derivation in li L.I.» queles ocupa li duesim
plazza.

Concernent originales o traductiones (qu. 9), li grand majorité sive ne
expresse preferentie por ún, sive da rasones por necessitá de ambi
spacies. Tre multes emfasa que ne ti alternative, ma solmen li valore
litterari o stilistic es decisiv.

_Red._


## Bibliografie

«Corso di Occidental per gli Italiani» de Giuseppe Bevilacqua,
editoría del autor, ITALIA FILATELICA, Pavullo nel Frignano, Italia,
1939. 32 pág. formate 120 x 185 mm. Precie Lit. 5.— in Italia, recivibil
de Italia Filatelica, Conto corrente postale N. 8-11461. In extrania
recivibil per Institute Occidental, precie afrancat SFr. 1.20.

Li pretti librette es li unesim printat grammatica de Occidental in
lingue italian. It contene un fotogramma de sr de Wahl. Omni important
regules de nor grammatica es exposit in form usual, clarmen ordinat. Un
antologie reuni curt excerptes de conosset italian scritores classic e
contemporan; inter ili on remarca con plesura un contribution del autor
self, un reveríe de téneri religiositá. In fine seque quelc
reproductiones de textus ex li «Micri Crestomatíe».

Li ovrette es habilmen compilat e da un util introduction in nor lingue.
It posse esser mettet in manus et del filolog et del grand publica. Li
stil Occidental usat del autor es completmen pur e conform a ti de
Cosmoglotta; it do posse esser calidmen recomandat a nor letores. Senior
Bevilacqua ha per su labore tranquil ma eficient meritet nor sincer
mersí e gratulationes.

I.F.






## Unitari stil es superflú!

Naturalmen; nam por far un lingue international on ya solmen besona
selecter li vocabules ex quant possibil mult lingues diferent. To multes
crede, e alcunes mem porta tal credentie in realisation. In fact, li
necessitá de un unitari stil por li vivicapabilitá de un lingue sembla
specialmen desfacil a comprender. It es un element tro subtil por li
retortes de logica o statistica.

Un colaborator invia nos un excisete de un jurnale, reproductent quelc
verses presentat quam «nov idioma universal» consistent just ex un
conglomerate de ínchangeat paroles national. Considerante que quam autor
(de lingue e poema) es indicat li francés scritor Valery Larbaud, noi
prefere suposir que it ne acte se seriosimen pri un essay de lingue
international, ma pri un lude poliglott, un gay infante de ociosi hores,
simil a ti poemas de quelc verses de quar lineas, rimant, in queles li
lineas es alternantmen scrit in quar lingues, e queles apari de témpor a
témpor quam curiositá in revúes de lingue-studie. Vi li poema de
Larbaud. Por facilisar li comprension, noi ha indicat in láter li lingue
ex quel chascun parol es prendet, per li iniciales usual: A(nglés),
C(atalan), F(rancés), G(erman), H(ispan), I(talian), L(atin),
P(ortugalés), R(uss), R(u)m(anian). Con exception del paroles marcat per
un?, noi espera har divinat rect.

I.F.



.La neige -- FF
[verse]
____
Un año más und íamb eccoti mit uns again -- HHH GC? I GG A
Pauvre et petit on the graves dos nossos amados édredon -- FF AAA PPP F
E pure piously tapándolos in their sleep -- II A H AAA
Dal pallio glorios das virgens und infants. -- II CCC G A.
With the mind's eye ti segud sobre Ievropa estesa, -- AAAA CC? H R I
On the vast Northern pianure dormita, nitida nix, -- AAAA I H, LL
Oder on lone Karpathian slopes donde, zapaha, -- G AAAA H, H,
Nigrorum brazilor albo di sposa velo bist du. -- L RM? IIII GG
Doch in loco nullo more te colunt els meus pensaments -- G LLL A LL CCC
Quam in Esquilino monte, ove dell nostra Roma -- LLLL, IIII
Corona de plata eres. -- HHHH
Dum alta iaces on the fields so dass kein Weg se ve -- LLL AAA GGGG HH
Y el alma, d'ici détachée, su acmin finds no cêo.  -- HHH, FF, H Gr A PP.
____

E vi, un prova de traduction in Occidental:

.Li nive
[verse]
____
Un annu in plu (passat), e ja tu es denov con (che) nos
Povre e litt, sur li tombes de nor amates, lanuge-covriment
E tamen piemen covrient les in lor dorme
Per li manto gloriosi gel vírginas e bebés.
Con li ocul del mente yo seque te súper Europa extendet
Sur li vast nordic planages, dormiaci, brilliant nive
O sur solitari Carpatic declives u, subcavat
De nigri frates(?) tu es li vel blanc de sponsa.
Ma in null loc mi pensas colie te plu
Quam sur li Monte Esquilino, u de nor Roma
Tu es li coron de argente.
Durant que tu jace alt sur li agres talmen que null via es videt.
E li anim, desligat de ci, trova su sómmit in li ciel.
____




## Ex altri campes

In mi unesim contribution a ti rubrica, yo raportat li invention per sr
Quarfood de un nov sistema de conjugation analitic quel deve esser
integrat in li «Fundamento querkostabila» apu li existent sistema
sintetic, quam concession al partisanes del analitisme. Ti sistema es nu
definitivmen perlaborat e it va forsan interessar nor letores vider un
specimen complet del conjugation idistic secun li hodial statu del
evolution de Ido. Regretabilmen it ne es possibil, pro manca de spacie,
dar plu mult quam un resumate, nam por un exposite sistematic, yo vell
besonar adminim 2 págines:

Conjugation «classic» (sintetic)



vokar, vokir, vokor

Me vokas, vokis, vokos, vokus, vokez

Me esis (esos, esus) vokinta = me vokabis, vokabos, vokabus

Me esis (esos, esus) vokata, vokita = me esabis, esabos, esabus vokata

Vokesar, vokesir, vokesor

Me vokesas, vokesis, vokesos, vokesus

Me vokesabis, vokesabos, vokesabus

vokanta, vokinta, vokonta

vokata, vokita, vokota

Conjugation Quarfood-ic (analitic)

vokar,

Me do vokar, me did vokar, me vil vokar, me vud vokar

Me did hav voket, me had voket, me vil hav voket, me vud hav voket

Me as vokata (vokita, vokota)

Me is vokata

Me hav eset vokata, me had eset vokata

Me vil esar vokata, me vud esar vokata

Me vil hav eset vokata, me vud hav eset vokata

Me divenis vokata, me divenis vokata

Me hav divenet vokata, me had divenet vokata

Me vil divenar vokata, me vud divenar vokata

Me vil hav divenet vokata, me vud hav divenet vokata

Me voked

Quam comparation, yo resuma in sam maniere li conjugation de Occidental:

Vocar

Yo voca, yo vocat, yo va vocar, yo vell vocar, voca!

Yo ha (hat) vocat

Yo va (vell) esser vocat

Yo ha (hat) esset vocat

Yo va (vell) har esset vocat

vocant, vocat



Sr Quarfoodi apoya su demonstration partmen sur exemples haustet de
Occidental. Que inter ili trova se anc formes completmen ínconosset, ne
astona nos. Tamen yo deve aconosser que sr Quarfood ne sembla esser li
fanatico quel noi credet, nam il fini su exposite per li sequent frases:
«Yo in plu adopte cert detallies de Novial e Occidental quo es un passu
a colaboration e quo possibilisa a tis queles ne es fanatic, colaborar
in e por ti lingue international, quel contene lu bon in li present
projectes e desegarda cert principies de queles li adoption ne sembla
desirabil.»

Bravo, senior Quarfood! It es solmen regretabil que ti bon intentiones
ha durat quant dura li roses, e ne mem tam long, nam in li sequent
numeró de Centerbladet, senior Quarfood publica un «rectification» del
avis pri su demission ex li Ido-Akademio, ex quel yo cita:

____
...Ma pro que yo opine que li activitá del Comité gravmen debilisa li
movement por Ido, yo demissiona per ti ci lettre quam presidente del
Academie e de ULI.
____

Ho, ho, quo ha evenit? Quo ti maledit Comité denov ha fat? Senior
Quarfood denuncia it per paroles in queles noi senti su desfacilmen
retenet indignation: «De altri láter, li Comité acceptet un proposition
del administration del revúe Cosmoglotta por liveration del revúes ye
reductet precies. Li Idistes mey do saver que li lingue Ido secun li
principies de Couturat e De Beaufront es continuat autonommen de
Centerbladet.»

Noi es tro objectiv, por identificar omni Idistes con cert
representantes ex ti gruppe de Svedia u on qualifica su adversarios quam
«dementes», e noi save tre bon que ja de long li Idistes rasonabil
queles forma ancor li majorité in li movement ha distantiat se de lor
tre compromissent Presidente del Academie. Ma it es tamen un spectacul
curiosi e ancor nequande videt, que li sam mann quel ha introductet li
cáos in li lingue per su propositiones subversiv e quel motivat les per
su desir aperter un era de colaboration con Occidental per adoption de
cert detallies de ti lingue, reprocha al Comité indangerar li unitá del
movement pro que it ha fat un acord purmen administrativ con
Cosmoglotta.

Difficile est satiram non scribere. (It es desfacil ne scrir un satire).
E yo pensa que pos to noi posse definitivmen cluder li cortine.
Scorpian



Dr. F. Haas, Winterthur, scri nos: «Ci-junt vu trova quelc Ido-libres.
Yo ha pensat que vu recive forsan quelcvez demandes de interessates
queles desira informar se pri Ido e queles ne vole payar in favor de un
cose van.» -- Li libres es: Ido por omni (german, de Weher), Grammaire
facile de l'Ido (Noetzli), Ido sans maître (Schrag), Lexique manuel
Ido-Français, Weltsproche Ido (Weber), Weltsprache Ido (Schneeberger),
Vocabulaire usuel (Beaufront), Petit Manuel (Beaufront). -- Li Institute
Occidental, Chapelle, presta ti libres contra payament del porte.






## Doc 174/175



Logica in li Lingue Auxiliari (II)

(de «Interlinguisticus». -- 2. articul del serie «Logica e Autonomie
in li L.A.» Cp. CgB Nró 22, pág. 7)

Logicalitá in li sens de «esser bon ordinat». Noi posse pruntar li
parol «bon órdin» (G = «Wohlgeordnetheit») ex li matematica e
aplicar it (con un sens un poc modificat) al interlinguistica. It
significa que noi demanda del structura de un usabil L.A. que it mey
esser «ordinat e simetric», particularimen in su sistema de afixes,
sediment del «classification ganiat ex experientie».

Ma durant que li principies tractat in li unesim articul es purmen
formal, li «bon órdine» de un L.A. implica un creatori linguistic
labore concernent li materiale; a saver: li qualitá del selection ex li
materiale trovat in li font-lingues, li harmonie in li presentation del
selectet elementes (radicas e afixes). Ti constructiv activitá del
lingue-creator ne resta formal; it inbrassa li contenete vivent del
formes, e do plu ne apartene al dominia del pur logica.

It posse esser (1) filosofic, si li selection es fat secun vispunctus de
classification ordinant, o metafisic speculation, o simil. It posse
esser (2) scientic, si it es fat secun li statu actual del psicologic e
linguistic exploration. It posse esser (3) artistic, si li autor es
capabil formar ex li selectet elementes un stilosi totalitá. Ma (4)
logic it es solmen in quant li combination del elementes sta fat secun
li principies del regularitá, unisensitá, reversibilitá e
non-contradition.

Metallogica -- Categories a priori. Li ancian scole del L.A. ha
introductet in li idé del «bon órdine» un element quel ne apartene a
it, ni del láter formal-logic, ni del láter del materie. It es un
ingrediente metafisic: li idé del aprioric categorie.

Li classification del experienties ha ductet divers filosofes a
etablisser diferent sistemas de categories, i.e. «max general formes de
notiones» ganiat per division e subdivision. Li pythagoranes e
Aristótele ha distintet 10 tal categories; Descartes, Spinoza, Locke
distintet 3; Kant: 12; Schopenhauer: 3; Renouvier: 9 (=relation -- númere
- position e extension -- succession o durada -- qualitá -- devenir o
mutation -- fortie o causalitá eficient -- finalitá -- personalitá).

In li unesim provas far un lingue artificial, on considerat quam lu
essential li classification del notiones; caracterisar ti classes de
notiones, de géneres, de species, subspecies per special fonetic
simboles esset ínevitabil.




Esperanto e Ido -- benque creationes considerabilmen plu recent -- ha
adoptet ti particularitá del filosofic sistemas; ili ha transposit it
del notion-classes al parol-classes queles ha devenit usual e
traditional per Aristótele e li grammatica del grec lingue. To adver ne
esset necessi, ma (in li schematic sistemas) it nu es obligatori norm.
Un convictet schematico vell céterimen facilmen posser dar un
«filosofic
justification» de ti lude:



Classes de notiones (Existentie -- Atribute) -- Classes de paroles --
Simbol

1. cose, idé -- 2. qualitá -- 1. substantive -- 2. adjective -- 1.
-o 2. -a

3. statu, mutation (esser e devenir) -- 14. circumstantie -- 3. verb
-- 4. adverbie -- 3.(-i) -- 4. -e

Que tal classification es completmen arbitrari e ne pruva necos, to es
monstrat (por citar solmen un exemple) per li adverbie. Li adverbie
precise ne solmen li verb, ma ocasionalmen anc li substantive
(ex-presidente, G. «Nur-Geschäftsmann» = un mann exclusivmen
comerciant), li adjective (tre alt), li adverbie (tre altmen taxat), un
tot frase (deman yo deve departer) etc. etc. --

Li usantie caracterisar li parol-classes per special finales es
completmen analog al usantie german distinter substantives e paroles
substantivisat per majuscules. Li desfacilitá causat de ti distintion es
conosset de omni german scoleros e omni non-germanes aprendent ti
lingue!



Objectiones contra li obligatori finales por parol-classes
de «Interlinguisticus» -- (3. articul)

Li Lingue Auxiliari deve esser un *lingue* e ne un filosofic catalog
de notiones. Do, un obligatori metafisic-grammatical mascarade del
paroles es demonstrat quam ínutil, mersí al evoluet saventie pri natura
e function del lingue. Vi quelc argumentes contra un tal misusation del
lingue.


### General objectiones

Grammatical vocales por distinter parol-classes ne existe in necun etnic
lingue conosset. Li diferentiation del paroles in substantives,
adjective, verbes etc. etc. es un invention del grammaticos por ordinar
e descrir li multitá del linguistic fenomenes. Del logic vis-punctu ti
invention es mem criticabil, nam pronómines posse esser usat quam
substantives o adjectives; numerales quam adjectives, substantives o
adverbies; adjectives have formes substantival; verbes have formes
substantival, adjectival e gerundial.



Caracterisar li parol-classes per exteriori marcas es in omni casu
contrari al principies del lingues vivent. It conseque ex un naiv
identification de lingue e grammatica. Quande noi parla, noi ya ne fa
logic analises, ma noi parla quasi mecanicmen; to es lu sam quam,
parlante pri aqua o sale, noi ne pensa al chimic formules H2O, NaCl, o
al chimic analise, si ne un special, forsan professional, interesse
interveni. Anc analfabetes parla, tamen ili ignora li grammatic coses.



It es un grav erra creder que li radical del paroles es neutral; in
general it es just invers; max sovente li radica monstra ja per li
notion representat un caracter de parol-classe. It designa sive coses o
persones (hom, árbor, ferre, machine...), sive status, qualitás (san,
grand, dur, gris...), sive actiones, evenimentes, i.e. change de status
(ear, scrir, laborar...). It do es superflú dir «granda, motoro»,
quam in Esperanto o Ido. It sufice, e exclude omni miscomprense, si on
di «grand, motor» sin finale obligatori, o si on usa un sam finale por
ambi parol-classes, p.ex. pro motives de eufonie o ritme. Esperantistes
obstina se contra li natura e mantene li fiction que li radica es
neutral, pro amore a un imaginari «simplicitá» («derivation direct
del radica neutral»). Ma to es far un principie ex ínclaritá e
ínlogica. Nam li Esperanto-finales -a, -o, etc. adver expresse
(ínnecessimen) que un parol es un adjective, substantive etc., ma ili ne
expresse li relation inter derivate e radica. Exemples pruvant ples
vider che Beerman, Novilatin (Leipzig 1907), p. 27-32.

Si li finales -o, -a, -e es acompaniat de sufixes, ili ne possede in
function derivativ; ili do es pleonastic, i.e. superflú. Ti casu es tre
frequent in Esperanto; it es li regul che Ido. Ti sistemas do
ínnecessimen chargea se per apriorisme, artificialitá, ínnaturalitá. Ili
desrespecta le energetic imperative, li principie de necessitá e
suficentie, e contradí al idé fundamental plan economic de un
plan-lingue.

Nor epoca have un tendentie a brevitá, quel manifesta se per
introduction de artificial paroles, abreviationes, quam USA, ISA, IALA,
cif (cost, insurance, freight), fob (free on bord) e simil. Tis ne
tolera un etiquettation in modo de Esperanto-Ido, ma deve esser usat
quam substantives, adjectives, adverbies tal qual li beson ha creat les.


### Finales obligatori e stil natural

Un special desavantage del Esperanto-Ido-finales es lor frappant
ínnaturalitá. Omni sistemas de L.A. prende li pluparte de lor
vocabularium ex li romanic lingues, e ta li finales -o e -a designa li
génere, do ja have un sens specificat, p.ex. il duro metallo, la buona
figlia. In li L.A. ti finales producte series de formationes repugnant
quam «la bona patro», e lor ínnatural vocalisme desfacilisa
ínnecessimen li popularisation del idé del L.A. Li homes ya ama lor
customes e prejudicies e ne abandona les facilmen. Anc li organisator
del L.A. ne posse negliger ti trivialitá, si il ne vole nocer su afere.




Renunciar tal finales compensa se per far possibil un facilissim
incorporation natural de paroles de diver orígine in li L.A.; p.ex. «li
fox» vice Ido «la foxo», «li scruv» vice Esperanto «la ŝraŭbo».
It do crea li índispensabil permisse por un stil e structura unitari e
estetic. Li paroles posse restar in lor form internationalmen conosset,
sin que to detrimenta li claritá e comprensibilitá. On anc posse usar
paroles quam rádius:radie:radium:radio; témpor:tempo:tempe;
state:statu; posta:posto; porta:portu:porte con diferent finale, e ne
besona usar deformationes quam «pordo» vice «porta».

Ma lu max important es: si on renuncia al vocale del parol-classes, in
favore del vocalic tema verbal, on posse incorporar regularimen in li
sistema presc omni international derivates verbal in lor form natural.
Por exemple:



- multiplica-r
- multiplicand
- multiplicator
- multiplication
- difer-er
- diferentie
- diferential
- diferentiation
- addi-r
- addition
- additiv
- additional
- distribu-er
- distribution
- distributiv
- distributor
- etc. etc.

Por li naturalitá del vocabularium to es de importantie decisiv. «Minu
arbitrari e plu rasonabil li formes es, plu stabil ili va esser»
(Jespersen). E plu facilmen -- noi adjunte -- ili va introducter se e
restar usat anc che homes capabil a judicar.


### Parol-class-vocales e analitisme



Li criterie 3 de IALA statue que «Li structura deve esser altmen
analitic.» Analitisme es evitar li cumulation de pluri functiones in un
parol e intercalar paroles auxiliari portant li general functiones. It
dissolue li complexes latin «legibus» e «legerem» a «per li
leg-es» e «yo vell leer». Per analogie li criterie del analitisme
demanda separar in li parol «kaval-o» li idé substantival -o del
concret form del cose «kaval» e transposir it in un parol auxiliari
«la» o plu bon «li»: «li cavall (la kaval)», o lassar it al conex
del frase.

Li L.A. es per su morfologic structura un «idioma mixtet». Etnic
lingues hant nascet ex mixtion de elementes ex diferent lingue-families
ha realisat li assimilation per abolition del grammatical finales.
(Ruman, precipue Anglés). Secun nor opinion, un L.A. volent successar e
mantener se in usation deve, si possibil, anticipar li evolution del
surfont-lingues, ma certmen ne ear in sens contrari. Do anc del
vispunctu del evolution li obligatori finales es un mispassu, li finales
del Esperanto-Ido-conjugation inclusiv.


### Finales facultativ

Li schema del obligatori vocales final es li essentie de Esperanto. Su
adoption per Ido es debit exclusivmen a considerationes de oportunisme,
e it explica ye demí li missuccess de Ido; ye li altri demí, li
falliment de Ido es responsat del erra fundamental: fassonar li lingue
quam instrument del logica, vice vider in it un «simbolica del
pensada» determinat de psichic leges (Hiltebrand, Max Müller). Li
naturalistic sistemas ha traet li consequenties: Occidental, precipue
pro motives de eufonie, provide li facultativ desinenties (neutri e
justificabil aposteriorimen) -i por li adjective e -e por li
substantive, durant que li finales -o e -a es genuin sufixes modificant
li sens quam in li lingues romanic.




### Brevitá e eufonie

Li evolution del lingues demonstra que nu li paroles es usat in un form
plu curt quam antey.

Ti tendentie ne es rigorosi, nam malgré tal inclination cert paroles es
plu long hodie quam antey. Li francés paroles oreille, soleil, abeille
es plu long quam li corespondent latin tales.

In catalan on trova simil casus. Mem cert medieval paroles quam fust,
hom, altre, es hodie sub un form plu long; fusta, home, altra cosa.
Simplification del parol «nul, nulla», es fat per li parol «cap»,
quel es ínvariabil.

Li alongation es in cert casus necessi por li clar intercomprension, o
expressivitá.

In catalan noi ha ja atinget un alt gradu de brevitá, ma ne tam quam in
anglés, ma to ducte sat sovent a homonimes. Por exemple: sí = yes; si =
si; si = sinu. So = son, só = yo es. Dur = ducter; dur = dur, etc.

Occidental evita secun possibilitá li homonimes, e pro to un extrem
brevitá ne posse esser atinget, benque it in general similea o mem
súpera nor lingues, por exemple «scrir» (= Cat. escriure, H. escribir)
(except ye poc paroles quam «eina», «menja», «mot» por queles
Occidental ne have tal brevi parol.)

In Occidental noi have li eufonic finales, queles posse alongar li
parol. Ma on ne deve condamnar tal finales. Li evolution de Occidental
va monstrar quo es plu preferet, li brevitá o li alongation per li
eufonic finales (list o liste, verb o verb, lett o lette).

Tamen hodie li Occidental-litteratura monstra ja un preferentie al
usation del vocale eufonic che li substantives; paralelmen secun li
aspect del verbal presentes. Ti verbal presentes es usat quam
substantives e ili junt con li primitiv substantives fa un nucleo de
paroles con aspect homogen.

Ti presentic formes representa un brevissim expression de deverbal
substantive, metode usat in Occidental con mult plu grand frequentie
quam in francés, catalan o mem hispan, ti ultim essente plu inclinat a
tal metode quam catalan e francés. (Ti substantives es ci nominat
«postverbal»).

Li verbal derivates per afixes es tre usat e ti nov paroles ne posse
esser reductet. Noi senti li diferenties inter un primitive, un presente
substantivic de un látere, e un derivate per expressiv sufix de altri
látere. Li manca de expressivitá pro absentie de un sonori sufix viceat
per un tal constituet de un obscur íntonic vocale es un erra quel ne
posse evitar li interlingues queles ne ha volet aprender usar il famosi
«Regul de Wahl».

Anc per li sintetic composition on abrevia li expression: lettwagon (=
wagon quel porta lettes), ciel-blu (= blu quam li ciel), cultur-lingues
(= lingues de cultura). TI metode es plu usat in Occidental quam in li
romanic lingues.



Totmen altricos es li céteri categories de paroles, in queles on monstra
un tendentie vers brevitá. In li adjectives noi prefere bon, mal, litt,
grand, apt etc. a boni, mali, litti, grandi, apti. Adverbies (primitiv),
conjunctiones etc. in Occidental es tre brev. Pro to on posse conjecter
que in futuritá on va preferer li form sovent a sovente etc.

Pro que Occidental es un lingue naturalistic, ne es trovat in it li
combinat series de presc egal pseudo-natural parolettes in tro parent
function, quo existe in lingues precipue schematic. Vi íntolerabil
series (Rem. del red.: li unesim du series existe anc in Occidental, ma,
quam on save, con functiones tre diferent inter se): la, le, li, lo, lu;
ta, te, ti, to, tu; iu, ia, ies, ial; ci, vi, ni, li, ŝi, ĝi, si;
noye, voye, boye; lar, ler, lir, lor. Tis ancor multiplica se in
ínsuportabil quantitá, ínestetic e ínpractic.

Til ci pri li brevitá del paroles. Pri li brevitá del frases, to depende
del sintactic necessitás conform a nor epoca. Just un textu de nor
ancian lingues es un poc plu brevi quam li traduction in national lingue
hodial. Nor constructiones reflecte con plu grand precision nor idés. E
ti necessitá del mente es satisfat sin considerationes de rigorosi
brevitá del construction. (Tamen Occidental es mem plu brevi quam mult
lingues europan, forsan con exception de anglés, anc russ.)

Carles Varela Burg




## Lingue vivent

F. Tjernström: Quo vu crede? Esque on vell posser suggester introducter
ancor un parol por «Crist-fest»? Nu, li sudlandeses, italianos e
egiptianos ne have alcun idé quel signification li pagan sacrificies ye
ti témpor del solsticie hivernal havet por li popules sub li arctic
circul, e pro to ili forsan va creder que li parol «Crist-fest»
sufice. In nor témpores ne omni homes festa ti seson religiosimen. Ma li
seson reveni omni annus e demanda un nómine. Si ili es fortiat usar un
nómine quel relate li religiosi festa, ti nómine perdi su valore per
rutine. It sembla me, que li abreviationes Xmes (e mem X-tus) es un
testimonie de to ci. In tot Scandinavia noi di «jul» por Cristmas. Li
finnes have «joulu». Un old anglés parol ya es «yule». -- It sembla
me quel li introduction del parol «yul» in Occidental vell esser tre
agreabil. Naturalmen on vell conservar anc «crist-fest» e
«cristmas». «Yul» es facil a conexer con altri paroles, p.ex.
yul-árbor, yul-témpor, yul-seson, yul-don, yul-mann etc. On mem vell
haver un bon verb: «yular» = festar li yul-dies. «Esque vu va yular
in Anglia o in Svedia?» --

Vi un idé. Lass nos audir li opiniones de nor letores. Ples adressar
contributiones al Secretariatu del Academie, Chapelle (Vaud), Svissia.
Ples scrir sur un folie separat de eventual lettres o altri
comunicationes e marcat in li angul dextri superiori «Yul».




## N. Posthuma: Pri questiones in «Lingue Vivent»:

On deve divider li eleves de Occidental in 2 gruppes: linguistic e
ordinari eleves. Si on desira popularisar li lingue, to es: si on desira
que Occidental va esser acceptet ne solmen de linguistic expertes, ma
generalmen, on deve facilisar li aprension. Li linguistes on posse
pluminu lassar acter por se self: on indica les li via, ili marcha e
ariva al scope. It es altri con li ordinari eleves, membres del grand
publica, queles vide e comprende li importantie de un lingue
international e desira aprender it. Omni ti ci persones besona esser
guidat sur li via quel ili ne sempre trova tre facil. Li success de
Occidental va depender in grand parte del guida quel on da al unesim
adherentes. (Rem. del Red. Sra Posthuma parla pri Nederland, u li
propaganda por Occidental ha solmen comensat). Si ili avansa joyosimen,
li unesim decenes va esser sequet de centenes, li centenes de millenes
til que noi va atinger li milliones queles va portar nor bell lingue in
omni angules del munde.

Cosmoglotta B ha installat un rubrica u on posse posir questiones pri
grammatica. Mult va depender del maniere in quel ti questiones va esser
tractat. Ancor it ne es li linguistic eleves queles va far li max grand
desfacilitá. On posse simplicmen indicar les que ili trova li response
sur págine tal o tal de «Spíritu de Occidental» o del Radicarium o
alcun del libres queles tracta li question scienticmen. It va esser plu
desfacil responder al ordinari eleves. Nam li expert Occidentalist, tot
naturalmen, ha obliviat que il ha jamá trovat alcun desfacilitá pri tal
o tal tam simplic question. Pro to hay li dangere que il considera li
questionator quam un imbecil (!) quel ne merite seriosi consideration.
To vell esser un tre grav erra quel posse nocer mult plu al grand scope
quam duant scientic discurses posse reparar. Un del grand scopes de nor
lingue es que Occidental mey devenir li unesim lingue extran quel li
eleves in li tot munde va aprender. Li eleves de hodie es li
avan-curreros queles monstra lor bon voluntá e ja solmen pro to merite
omni consideration, patientie e incorageament, mem quande quelcvez ili
vell esser pluminu lent a comprender li explicationes. --

Li interessant enunciation apen besona un response. It es clar que noi
va efortiar adaptar nor responses al preconossenties o al mentalitá
«linguistic» o «ordinari» del questionator, secun quant it deveni
evident ex li formulation del question. Ples tamen ne considerar quam
desrespect, si vice responder in Lingue Vivent noi refere a «Spíritu de
Occidental» o altri libres. It ne posse esser li tache de Cosmoglotta
sacrificar su restrictet spacie a reproductiones de argumentationes o
explicationes queles chascun interessate posse trovar por poc moné in li
libres aludet. Pro li sam motive it va quelcvez esser necessi referer a
numerós passat de Cosmoglotta o alcun document. Nam on certmen ne posse
expectar que Cosmoglotta responde plurivez con litt intervalles al sam
question posit de diferent novicios.




## Cronica

Un international Occidental-reunion! In ocasion del general assemblé del
«Sviss Association por Occidental» (SAPO) ye li 6. august 1939, durant
li Sviss National Exposition in Zürich, li SAPO decidet invitar
cordialmen omni coidealistes a viagear a Svissia. Li scope es permisser
a omni nor colaboratores e coidealistes contacter e parlar pri omni
temas concernent nor movement. Pri li detallies nor proxim numerós va
informar.    F.L.


### Anglia

Por facilisar litt payationes ex li britannic insules, li
Institute Occidental, Chapelle, accepte desde nu postmarcas anglés quam
valid payament ye li valore de 1.— shilling anglés por 1.— franc sviss.
Noi prefere reciver litt cadernes complet de sh. 2, 3, o 5 queles on
posse inviar nos per simplic lettre. On do posse payar un abonnament de
Cosmoglotta per 2 cadernes de 2 sh., e li membritá che li Occidental-Union per un
caderne de 5 o du de 2 + 3.    F.L.


### Francia

Bulletin «Class-combatte» nró 13 (Januar 1939). Su politic
contenete impedi un recension. Interessates mey tornar se al redactor:
G. Poujet, Isles s/Suippe (Marne) Francia.

-- Un articul «Li ínamíco de Babel» in li grand jurnale «Le Figaro»
del 20. jan., signat «Le masque de fer» respegula sat caracteristicmen
li public opinion pri Esperanto: «Esperanto ne es tam abandonat quam on
posse suposir. It have ancor zelatores fervent, convictet que li lingue
universal es un del max eficaci remedies contra li males de queles
suffre li homanité. Inter ili es sr Boulay, deputato de Saône et Loire,
quel just ha proposit que li guvernament mey far obligatori li studie de
Esperanto in omni public scoles. -- Solmen, pro que it es tre poc
probabil que ti exemple es sequet altriloc, on ne bon vide quel avantage
li povri infantes vell haver de to -- il ja have pena suficent por
assimilar li divers materies del programma. Lass nos in omni casu
esperar que sr Boulay ne mey far su proxim discurs in Esperanto.»
C.R.


### Italia

«Gazettino Bergamasco» del 4. marte dedica un tre simpatic
recension de 2 columnes in su litterari págines al question del L.I.,
mentiona quelc sistemas, da un anecdote in Occidental (sin traduction),
e quelc biografic noticies pri sr Bevilacqua e sr de Wahl. Li revúe
accentua li special facilitá e utilitá de Occidental. -- «Fronte
Unico» del 10. jan. publica in lingue italian sub li titul comun
«Cosmoglotta» quelc noticies interlinguistic: un noticie contra
Esperanto, reproductet ex «Critica Fascita» e tri articules por li
L.I., un de ili reproductet ex «Le Lingue Estere», signat «Il
Linguista», li altres respectivmen de E. dal Martello e L. Couturat.
 T.G.



Nederland: In li comensa del annu, li presse nederlandés monstrat un
considerabil interesse pri Occidental. Li jurnale «Provinciale
Noordbrabantsche en 's-Hertogenbossche Courant» publicat ye li 4.1. un
articel informativ de sra Posthuma con un anecdote in Occidental (sin
traduction): «Fidelitá del canes», secun Cosmoglotta. «Eindhovensch
Dagblad» del 7.1. publicat li sam articul, e ye li 15.2. un anuncie pri
Occidental e li anecdote «Ne sat grand» in Occidental sin traduction.
«Haarlem's Dagblad» del 4.1. publicat li articul de sra Posthuma; ye
li 7. e 11.1. it insertet anuncies; ye li 18.1. un replica de sra
Posthuma a un esperantistic atacca, junt con li anecdote (sin
traduction) «Fidelitá del canes». Li reaction del Esperantistes,
queles considerat til nu ti land quam lor sfere de interesse exclusiv,
es amari e impulsiv, ma ili plu ne successa tener li publica in
ignorantie del ver lingue international, mersí al energic activitá de
sra Posthuma. «Dagblad van het Oosten, Almelo» del 4.1. publicat li
articul informativ de sra Posthuma. «Algemeen Handelsblad» ja ye li
16.12. hat publicat un curt noticie, mentionant specialmen li prospect
document 200 e sublineant que Occidental, in contrast al altri
tal-nominat «lingues international» es vermen comprensibil sin studie
anteriori. -- Li successosi propaganda-campanie in Nederland ha aportat
nos li interesse e suport de un serie de capabil privat-persones,
specialmen ex circules instructori. Un occidentalistic labor-circul in
Nederland ha provisorimen constituet se.


### Svedia

In li populari universitá de Vindeln ha constituet se un
occidentalistic studie-gruppe de 40 studiantos e studiantas sub li
docentie de nor eminent coidealist sr Segerstahl. Ili practica
Occidental specialmen del vispunctu instructiv, in relation con li mult
foren paroles existent in li sved lingue. Li gruppe desira
corespondentie in Occidental con extranes e cordialmen peti omni
interessates adressar lettres al docente quel va distribuer les al
membres.

-- Li 4. numeró de «Li Sved Occidentalist», organ trimestrial del
Occidental-movement in Svedia ha aparit. It publica li fine del
excellent articul «Occidental o Esperanto» de Fil.Dr.C.W. von Sydow,
quel per to sta publicat complet. Omni articules in ti revúes es printat
in du columnes: sved e occidental. Noi do recomanda li revúe anc a
non-sved Occidentalistes. Administration: Svenska Occidenttalförbundet,
Box 171, Stockholm 1, Postgiro 70315. Precia annual SKr. -.75 o SFr.
-.85 por quar numerós.   E.Stbg.


### Svissia

Retardatmen noi audi que li jurnale romansch «Fögl
d'Engiadina» del 9.8.39 ha publicat un articul de Major Tanner pri
cosmic fenomenes, quel explica li ovre de Hoerbiger e mentiona su
«Mitteilungen» e Occidental. -- Li gruppe de Lausanne reuni se
regularimen chascun triesim lunedí del mensu. -- Alcun membres havet li
plesura incontrar Major Tanner passante Lausanne in viage. -- In januar
li Lausannés Occidentalistes havet li grand joya accepter li energic
nederlandés propagatora sra Posthuma quel va visitar Lausanne e sejornar
ci durant quelc témpor.

I.F.



Un crímine...? To vell esser destructer o jettar in li paper-corb
ancian numerós de Kosmoglott o Cosmoglotta, A o B. Ples inviar les al
Institute Occidental, Chapelle, o eventualmen demandar un oferta de
compra. Plu e plu nov interessates demanda ancian colectiones de
Kosmoglott e Cosmoglotta. Ho-moment noi ne posse liverar complet series
Kosmoglott-Cosmoglotta de 1922 til nu. To va esser solmen possibil
ocasionalmen, quande noi va har recivet cert ancian numerós. Noi
cordialmen peti omni coidealistes havent ínutil ancian numerós, inviar
nos les. Sincer premersí.  Institute Occidental, Chapelle



Frs. 220.— sviss! es li actual precie de un complet colection
Kosmoglott-Cosmoglotta 1922-1938 -- sub condition que it es liverabil!



Spíritu de Occidental, 4. liveration, va aparir brevimen pos ti numeró
de Cosmoglotta B. Li livre total va contener circa 300 págines. Li
provisori precie de subscrition, SFr. 3.—, va probabilmen dever bentost
esser denov augmentat. Ples far vor comende ancor ante ti augmentation,
si vu desira haver un tresor de interlinguistic scientie por un
bagatelle de moné.





Pro manca de spacie divers rubricas: «On scri nos», «Lettres de
Propaganda», «Ex li Paper-Corb» etc. devet esser omisset ti ci vez.
Ili va revenir in li proxim numeró de Cosmoglotta B. In ultra sur li programma
sta p.ex. «Logica quam slogan e Esperanto» e «Quo es autonomie?» (de
«Interlinguisticus»): «Li ortografie reform portugalés», anc un
articul pri poesie e ritmica in Occidental.




## Contene:

- Lingue comun Occidental
- Votation pri Cosmoglotta
- Bibliografie
- Unitari stil es superflú
- Ex altri campes (Scorpion)
- Logica in li Lingue Auxiliari e Objectiones contra li obligatori
  finales por parol-classes (Interlinguisticus)
- Brevitá (Varela)
- Lingue Vivent (Tjernström, Posthuma) Cronica (Anglia, Francia,
  Italia, Nederland, Svedia, Svissia)



Chef-redactor: R. Berger, Morges (Vaud), Svissia -- Administration:
Institute Occidental, Chapelle (Vaud), Svissia -- Reclames: A. Moeckli,
Languedoc-Bellevue, Chemin du Reposoir, Lausanne, Svissia.



Por simplificar vor propaganda personal

Ples usar li verb duplic cartes
del Institute Occidental, Chapelle




# Cosmoglotta A 126 (may 1939)

Annu XVIII -- May 1939 -- No 3 (126)


## Contene

- Mitrovich: Interlinguistic central organ.
- Berger: Li eterni problema; Li parol totalitari.
- Federn: Li genese de Occidental.
- Wahl: Li convergentie del sufixes.
- Federn: Occidental e li telegraf.
- Boutreux: Pri li decisiones ortografic del francés academie.
- C.V. li bell series comemorativ.
- Berger: Un nov procede de dessin.
- Occidental e li Ex-libris.
- Dr. Ferrière.
- Historiettes.
- Cronica.

(Image: Un del max famosi castelles de Svissia, ti de Lucens proxim
Chapelle original dessin de prof. R. BERGER)


## Un interlinguistic central organ e un central biblioteca

Sr. Mitrovitch, professor in li comercial Academie de Sarajevo es ja
conosset de nor letores per li litt brochura recenset de Cosmoglotta «Essai
d'une grammaire interlinguiste». Il invia nos li sequent lettre por
publication.




Mult interlinguistes probabilmen senti it quam deshonore que noi sempre
ancor ne possede un intersistemal revúe quel vell acompaniar con sam
amore li progresses de omni lingues auxiliari e junt vell
presentar córam li munde li interlinguisme quam alquicos essentialmen
unitari. Ne omni interlinguistes es tam rich que ili vell posser abonnar
omni periodicos del auxiliari lingues, e si on desira un opinion o
critica, on es fordat atinger to per corespondentie privat, quo apare
presc quam petition de almosne. Esque nor organisationes de lingue
auxiliari ne vell posser con auxilie de IALA editer mem un minimalissim
tal revúe?

Si tamen ti proposition de interlinguistic solidaritá vell postular tro
mult, esque it ne vell esser possibil con auxilie de IALA fundar in li
Haag un interlinguistic biblioteca? Hodie li plu povri interlinguistes
deve pruntar interlinguistic litteratura che li plu riches e sentir se
quam mendicos. Chascun de nos vell plu bon sacrificar un summa de moné e
quelc interlinguistic libres por li central biblioteca, quam esser
reductet al pruntation de libres, ye quel on deve hontar.

Paul MITROVITCH.

A ti lettre Sr. E. de Wahl respondet per argumentes quel noi completmen
aproba e, inter queles noi cita li sequentes:

Yo crede que vu torna vos al fals adresse. Revúes queles have un clar
direction (tendentie), quam Esperanto, Ido, Occidental, ne have interesse pri
liga-de-nationes-atri babillada pri coses queles ili considera quam
stant soluet. Un interlinguistic revúe have un sens solmen ta, u
li problemas ancor ne es clarat, ma in devenientie (in tractation). Ma
vu ha fallit li rect moment. Hodie it acte se, sam quam in li grand
politica, pri perduction del propri stapunctu per omni medies. Li unic
interesse pri tal discussiones e explorationes, vell esser IALA. Ja ante
10 annus, ye un conferentie arangeat de IALA, li present linguistes e
interlinguistes ha fat li unanimic resolution que IALA mey fundar un
revúe por realisar in it un scientic discussion del questiones
concernet. Ti revúe nequande ha nascet. IALA ha payat quelc articules
contribuet, ma nequande ha publicat les, e li cose ne havet resultate (=
finit in
sand) ...

Interlinguistic revúe ne posse exister sin considerabil subventiones, e
hodie nequi have interesse pri lor existentie. Vu vell dever self fundar
e financiar un tal!

Simil es li casu pri li biblioteca. Li pluparte del ovres e
interlinguistic revúes desirat de vos es hodie ja bibliografic raritás.
Null biblioteca presta tales, ne mem in li sam cité, tam minu a landes
extran. E qui have moné crear un tal biblioteca? Esperanto have du tal
bibliotecas (1) Genève (Tour de l'Isle) e (2) Vienna (Hofburg),
tal-nominat muséos. Noi va poc a poc crear alquicos simil che nor
organisation, e poy publicar lu max important in nor editiones. To va
probabilmen esser li unic via por dar al plu povri nov interlinguistes
li possibilitá conossentar se con li historie. A ti scope servit in su
témpor li ovres de Couturat, Guérard, Stojan e Dreezen, etc. Un comensa
por li direction naturalistic significa li colection «Spíritu de
Occidental» comensat de I. Federn e obtenibil de Chapelle.




## Li eterni problema

Li recent evenimentes politic e transformationes de Europa semblat
desastrosi por li afere del lingue international. Specialmen in li
nationes totalitari li interlinguistica aparet proxim su morte. In
Germania li crescent nationalism causat li interdition de omni activitá
in favore del intercomprension inter popules. On credet que li problema
del lingue international esset soluet per su definitiv supression.

Ilusion, ti supression!

Li aproximation de Germania a Italia, poy a Hispania, poy a Bohemia, it
es a popules de altri lingues ha denov posit li problema del lingue
international in li principal loc del preocupationes. E tis, queles
escartat ti problema quam un non-sens, questiona se hodie: qualmen
facilisar li relationes cultural inter li totalitari nationes? On ne va
adopter un sol lingue national pro que li altri nationes del Axe ne va
inclinar se avan un tal preponderantie. On anc ne va adopter anglés!!!
Do on va dever selecter un lingue neutral facil a parlar e a
scrir.

Forsan Esperanto? Ma exter su defectes e su artificialitá it have li
ínpardonabil vicie har esset creat de un Judeo e ancor de un polonés
Judeo! Just pro to it esset strax interdit in Germania. Ido, de su
láter esset elaborat de du Franceses, li unesim essent li ver e li altri
li pseudo-autor. Resta solmen Occidental creat de un neutral person. E
si in Germania on desira plu mult, on posse preciser que su original
nómin es Edgar von Wahl; Couturat in su Historie del universal lingue
ante 35 annus nomina le solmen per von Wahl e ne per de Wahl.

Do, sive per li personalitá del autor, sive per su neutralitá,
Occidental oferta li maximal chances esser agreat del nationes del axe.
To ha bon comprendet ja unesim nucleo de Italianes. Li italian revúe
Fronte Unico aparient in Roma fa un intens propaganda por difuser
Occidental. In su numeró del 30 marte it scri inter altris, in
Occidental:

Ho-annu esset fundat un Internationale Kameradschaft Turistik,
constituet del autoritari states Germania, Italia e Nippon. On espera li
adhesion bentost de Hungaria, Yugoslavia, Hispania e Bulgaria. Ma omni
to vell desfacilisar li solution del problema de immediat comprension.
Pir li cultural axe Berlin-Roma es recomandat e favorisat li studie del
reciproc lingues national. Ma per ti augmentation del amical states con
queles on sta in alqual relation ti proposition soluer ti lingual
problema per studiar li respectiv reciproc lingues, es mem ínpossibil.
Ci demonstrar argumentes por pruvar it, es absolut ínnecessi. Vi li sol
rect e practic solution per accepter un sol lingue constructet quam
unitari medie por posser far comprender se immediatmen in omni campes
del vive modern; do in politica, diplomatie, scientie, medicina,
comercie, congresses, sport, turistica, tecnica, etc. E con poc profetic
vision on posse constatar, que ti lingue a selecter e accepter va dever
devenir li interlingue de Europa. Pro to su caractere deve esser europan
e neutral e pro to constructet ex orígine del west-europan lingues e
talmen reflecter li Latin, base del occidental
cultura.



Un tal lingue ha esset decovrit e combinat con li leges del linguistica
per professor Edgar von Wahl, quel dat a su ovre de 30-annual labor de
studie e exploration li nómine «Occidental». Ti lingue-sistema
«Occidental», elegant e modern, monstrat per present
articul, vell esser un digni idiomatic medie, apt por ínmediat
intercomunication e comprension in scopes del ho-temporan e futur era.
Mey Occidental devenir un ponte lingual inter li popules: un comun e
unitari lingue auxiliari mundal.


## Li parol «totalitari»

Ti nov vocabul ha devenit tam familiari que li lingue international
devet anc adopter it. In li lingues national ti vocabul es strax
comprensibil, nam totalitá es ja international (In francés on di
totalité, in hispan totalidad, in italian totalitá, etc.) Ma durant que
Occidental forma regularimen tot, tot-al, tot-al-itá, tot-al-it-ari, li
du altri lingues international genite strangi derivates: Esperanto di
por li nómin tut-eco e por li adjective tut-eca: Ido di tot-eso e...
tot-es-ala! Ma ne audaciant usar ti «logikala» invention del
derivation Couturat, li Idistes just creat li nov radica totalitera
(Centerbladet, nov. 1938).

A quo servi li cuidosi selection del max bon radica secun li famosi
«principie del maximum de internationalitá» si per afixes mal selectet
on forma ínnatural e íncomprensibil derivates, quam totesala quel on ne
audacia usar? It es exter dúbita que li unesim labor a interprender es
refar completmen li derivation in Ido.

In plu ti parol totalitera es drollimen copiat sur li francés
totalitaire quande in realitá li ver sufix es ar(i) e ne er(a), quo
monstra bon in francés altri exemples del sam derivation: militaire,
milit-ar-isme, scolaire, scol-ar-ité, etc.

Li creator de ti parol totalitera in Ido ha monstrat vermen un astonant
ignorantie del elementari (e ne «elementera!») notiones linguistic. E
quande on constata que it es Sr. Quarfood self, anteyan presidente del
Ido-Academie, on resta stupefat!




## Scientie e superstition

Un anglés scientist raconta li sequent
anecdote:

____

Yo esset in India ante quelc annus, in li moment de un
eclipse de sole, e yo hat eat in li observatoria de Bombay por plu bon
vider li fenomen. Yo incontrat ta un hindu astronom, educat secun
li scientic europan metodes, quel dat me con li max perfect
complesentie omni aclarationes queles yo desirat. Ma in li moment
exactmen anunciat de il por li comensa del eclipse, yo videt le con
grandissim surprise precipitar se vers un tambur e frappar sur it per li
tot fortie de su brasses. Il explicat que to esset fat secun li custom
de su antecessores, por chassar «li mal demon quel menaciat vorar li
sole».

E pro que yo fat remarcar le quant ínlogic esset su conduida, il
respondet me tranquilmen que li scientie e li fide havet chascun lor
propri dominia e devet esser tractat chascun secun lor leges.

____




## Li genese de occidental

Ante publicar Occidental, senior de Wahl ha fat 30 annus de
interlinguistic labore. Omni Occidentalist save to, e noi lee it in
presc omni folies votant. Ti númer es un simplification conventional. Si
noi conta desde su studie de Volapük 1887 til li publication de
Occidental, noi ariva a circa 35 annus de interlinguistic activitá, si
noi comensa desde su abandon de Esperanto 1895, resulta un epoca de
circa 27 annus de índependent interlinguistic reserches. Inter ti du
egalmen justificabil númeres, 30 es un arondation medial acceptibil por
propagandistic scopes. Con respectosi astonament noi constata que hodie,
1939, Edgar de Wahl, li max ancian interlinguist vivent, conta 52, plu
quam un demí secul, de interlinguistic labore. Null, absolutmen null
lingue-constructor, ni mort, ni vivent, posse comparar se a
to.

Li sinoptic tabelle de R. Berger pri li revúes de interlinguistic
discussion (Cp. Cosmoglotta A, nró 124, januar 1939, pág. 5) monstra in
quant divers ocasiones senior de Wahl ha laborat e colaborat. Ma su
articules es disperset in mult revúes, mort e exhaustet desde long
e practicmen ínobtenibil. Li interlinguistic amatores e studiosos de
date recent trova ye lor disposition un rich litteratura de tractates in
sens esperantistic, ma sovente es surprisat audir que it existe anc un
classic interlinguistic litteratura tractant li scientie del lingue
international sin li ballast de un arbitrari schema preconceptet: li
ovre de senior de Wahl es tro poc conosset, e on solmen posse cordialmen
regretar to.

Noi deve far quo noi posse por reparar ti manca. Li articules de Wahl ex
li ancian numerós de Kosmoglott es nu reeditet in un colection nominat
«Spíritu de Occidental» (li subscritores de ti ovre ha -- quande ili
vide ti lineas in print -- just recivet li 4. liveration). Ma mult
labores de Wahl ne mem ha aparit in print; ili sta in lettres adressat
a interlinguistic amícos.

Felicimen senior de Wahl havet li custom prender copies de omni
interlinguistic lettres in grand libres, e il havet recentmen ti
amabilitá dar li max interessant de ti libres a nor disposition. It
contene lettres e articules ex ti epoca del Delegation, 1907-1909,
interlinguistic labores e comentationes pri li epoca, ti preparation del
sessiones, e lor consequenties. Con poc exceptiones li textus es
redactet in German, Esperanto e Auli (Proto-Occidental). Noi esset
autorisat ne solmen leer ti labores de interesse enorm e ínchangeat
actualitá, ma anc copiar li partes essential e publicar extrates.

Li redaction de Cosmoglotta es felici posser anunciar que desde nu it va
secun necessitá e ocasion posser publicar extrates de valore permanent
ex li corespondentie de Edgar de Wahl, in reviset traduction a modern
Occidental. E noi permisse nos invitar a lor studie tot specialmen li
colaboratores de IALA, queles ha proposit se quam tache quasi repetir li
labores e del delegation e de senior de Wahl. Noi ne dúbita que ci ili
va trovar un studie-materiale de considerabil utilitá quel va economisar
les un parte de duplic labore.



Considerante que ti interlinguistes a queles li textus responde es hodie
mort, e ti circumstanties del lettres sovente es sin special interesse,
noi ha supresset u ili ne esset índispensabil li mention del
destinaturios de lettres, li adresses, alusiones a persones etc. Noi ha
tamen conservat li (aproximativ) dates del redaction del textus
concernet. Detallies queles ha perdit li interesse, hesitationes interim
stabilisat, es supresset, talmen que ti textus in general es plu curt e
plu arondat quam ti originale. Li anotationes signat per «EW» apartene
al originale, tis signat per «I. F.» es recent adjuntiones
explicativ.

_Ilimari FEDERN_


## Li convergentie de sufixes

_(Ex li copie-libre de Edgar de Wahl, scrit in julí 1908.)_

Li punctu cardinal in li labores de creation de un Lingue International
es li importantie del selection del ver sufixes.

On (sr Miler) ha criticat li sufix «-eso» de Ido a quel il vole
substituer «-ite». Yo consenti a ti substitution, ma yo ne posse
consentir a ti form, quel vell haver li tonic accentu sur li i:
«absurdíte, santíte» etc.. To apare me tre ínfelici, nam li accentu ne
jace in null lingue sur li; in anglés it jace sur li vocale radical e
in omni altri lingues sur li síllabe sequent al i. Li sufix total es
«itat» e es conservat in quelc casus, p. ex. quant-itat-iv,
qual-itat-iv. Li i ne es essential: p. ex. majestat, pietá, libertá.
Exceptet li casus rar supra-citat, li síllabe _at_ de ti sufix
desapari in compositiones e derivates, p. ex. majest-osi, piet-ist,
purit-an, libert-in. Pro to it apare ne-util footnote:[Ci on posse vider
que it ne es lu sam, dir ne util e ínutil e que li traduction de
Esperanto «senutila» por li duesim es totmen bon. Ti construction
trova se anc in anglés: «-less», russ «bes-», e german: «un-» e
«-los». E.W.] conservar li ultim
silab «at», tam plu quam ti finale es egal a ti del participies
passiv
del verbes in ar, de queles forma se un multitá de derivates in -ion,
-or, -ura, etc.

Ma ultra to, li form ite have li grand desavantage, que it coincide con
4 divers formes ja existent:

1. Li participie passiv del verbes in -ir («finit, audit»);

2. Persones, posteriores o adherentes de alcun person o habitant de un
   loc, p. ex. israelit, eremit, adamit, sodomit, semit, jesuit,
   carmelit, moscovit, levit, etc.

3. Minerales, p. ex. granit, malakhit, melinit, dynamit, etc.

4. Maladies, p. ex. meningite, pleurite, difterite, etc.




Tal coincidenties e colisiones apari sovente in li lingues modern, nam
li ultim síllabe ínaccentuat quel ili havet in Latin ha desaparit: (1)
perditus, (2) eremita, (3) granitum, (4) pluritis. Un tal convergentie
de sufixes presenta un grand desfacilitá por un Lingue International
quel deve haver exactmen definit afixes, e to vale specialmen por
Esperanto in quel omni substantive fini per -o. Yo vell proposir: (1)
perdit, (2) eremito (con -o = persones masculin), (3) granite
(con -e, neutral sin specification), (4) pleuriti footnote:[In
Occidental (quel aparit solmen 14 annus pos scrition de. ti articul)
on usat durant li comensa quam sufix de maladies egalmen -itis e -ite.
Hodie, li duesim form es generalmen preferet, corespondente plu bon al
caracter de Occidental. Li coincidentie con li sufix del minerales ne
ha monstrat se trublant; li grand pluparte de ambi categories es presc
exclusivmen scientic paroles. I.F.], (5) purité o puritá (con
accentuat final vocale footnote:[A tis queles time que ne omni
printería have vocales accentuat, yo consilia usar un apostrof:
purita'. -- On vide quel variabilita' e nexibilita' on posse atinger
si on ne depende de un vocale constant quel da solmen li possibilita'
variar li radica, p. ex.: port, pord, puort (Occidental =
porte, porta, portu); un metode barbaric e ínpratic, quel Esperanto
tamen abuse enormmen. E.W.].

Un altri tal casu es presentat del sufix -in:

1. Adjectives indicant materie, provenientie, orígine: p. ex marin,
   alpin, infantin, feminin, ferrin, serpentin, (florentin), etc.

2. Persones: cusino, cretino, capucino, mandarino, H. padrino, F.
   coquin, I. vetturino, etc.

3. Persones feminin: L. regina, concubina, I. ballerina, gallina,
   heroina.

4. Scienties: medicine, doctrine, discipline.

5. Coses ne vivent: lavine, carabine, bulletin, bassin, tamburin,
   jardin, camin, florin, cussin, farine, retine.

6. Chimicales: casein, codein, aspvrin, phenacetin, margarin, tannin,
   cafein.

7. Abstractes: F. famine, haine, routine.

8. Diminutives: I. signorino, bellino, F. diablotin.

Li sens principal apare esser «provenientie, orígine», e in tal sens
anc li signification de lu feminin e del diminutive deveni comprensibil,
sammen li chimicales. Li altri casus posse presc omni esser regardat
quam paroles radical, nam li sufix ta ha ja perdit su signification. In
omni casu li sense de feminitá es tre rarmen usat, solmen in li poc
exemplares queles yo ha citat. Si on desira un sufix special, -essa es
plu international: princessa, abatessa, comtessa, baronessa, ducessa,
actressa, imperatressa, directressa, inspectressa, etc. specialmen por
paroles significant un titul o oficie, o charge.

Vice li sufix «ge-» de Esperanto-Ido on vell posser in quelc casus
usar li preposition «con»: p. ex. conpatres, confratres, conseniores,
quam es fat sovente in hispan e italian.

Li sufix local es «ia» (ium), quel es adjuntet a radicas significant un
person. p. ex.
-ité, -itá. Occidental hodie distinte ti du finales. Li unesim designa
un colectivité, generalmen de homes, li duesim, mult plu frequent, li
qualitá. CP. homanité: nationalitá. In Esperanto li corespondent
paroles vell esser: homaro: homeco (humaneco), kristanaro:
kristaneco, nacianaro: nacieco.     I.F.







(1) Francia, Svissia, Russia, Hispania, abatia, senioria.

-ero (2) juveler-ía, barber-ía, librer-ía.

-or (3) directoria, dormitoria, laboratoria, observatoria.

In li lingue russ omni ti formes have un form comun -ia; noi posse
sequer to in li Lingue International.

Li finale _a_ ne have ínconvenenties, nam nequi vell prender it in
ti ci casus por li finale feminin. On posse distinter inter juvelería e
juvelerí, li unesim significant li loc e li duesim li afere e su
product. Li finale -ie resta alor por li abstractes, quam in Novilatin
de Beermann: diaboleríe, bigotteríe, pedanteríe, galanteríe, jalusie,
companie, maladie.

Ex li citat exemples on posse vider que li perde del finales latin us,
a, um, ius, eus, ea, ia, ium ha causat un convergentie de mult sufixes
con divers senses, e que on posse haver un sat bon parol-formation, si
on ne es ligat per li «Esperantisme de constant finales», specialmen
por li substantive, quel deve restar líber e es suficentmen definit per
li articul, tam plu quam li paroles principal, queles trova se in li
lexicos, ne besona un etiquette special.

Autorisat adaptation ex «Auli»
(Proto-Occidental), de Ilmari Ftdern.


## Occidental e telegraf

In li caracter del telegramma es supresser omni parol considerabil quam
superflú. In romanic lingues con rich colection de finales personal to
ne es un problema. In contrari it ha ductet li germanic lingues, povri
ye diferentiant finales, a special conventiones telegrafic: Si on
consenti, que personal pronomines deve esser supresset si possibil in
telegrammas, sovente li verb restant vale por pluri persones possibil.
«kaufen» german es «comprar, noi compra, ili compra, ples comprar».
Por li li german do retorna al antiquat form del 2. person pluralic,
«kaufet» (ples comprar), quo on nequande vell scrir in lettres. Lu sam
vale por anglés: «come» vell posser esser: «yo veni, noi veni, ples
venir». On do conventionat usar it solmen por li imperative e usar li
participie present quande li person parlant es implicat. «Come sunday»
vole do dir «Ples venir soledí» durant que «Yo (noi) veni soledí»
es expresset per «Coming sunday».

In Occidental un simil problema posi se pro que li radica verbal
significa in sam témpor li verb finit «yo veni» e li imperative «veni!»
Usar li form con ples vell in max mult casus esser considerat quam
ballast e contra li stil telegrafic. In telegrammas inter
Occidentalistes til nu ha monstrat se quam tre practic li sequent
convention: Li verb finit implica li person parlant, durant que vice
imperative usat li infinitive sin «ples» «(yo) veni soledí» --
«(ples) venir soledí». Confusiones in practica ne evenit, nam li
morse-signe r: punctu -- strec -- punctu, es suficentmen complicat por
ne esser obliviat.    I.F.




## Pri li decisiones ortografic del francés academie

In Cosmoglotta nró 122 esset publicat quelc decisiones del francés
Academie. In Cosmoglotta nró 123, Sr de Wahl critica ti decisiones, queles
oficialisa li un ex du grafies de mult paroles, e abandona li altri.

Sr de h w. expresse su astonament avan «un tamen ínsistematic e
ínscientic labor: ci on seque li latin etimologic ortografie, ta on
seque un simplificat tal, sin que un rasonabil fil o idé vell posser
ducter nos».

It es necessi saver quo es li francés Academie e ca it es qualificat por
tal decisiones. Ti companie ne es un societé de linguistes, grammaticos,
scientistes, ma de litteratores: roman-autores, poetes, dramaturges,
-- e dignitarios: un representant del armé, un del eclesie, un del
eloquentie, anc si ti dignitarios ha poc scrit.

Ti Academie, fundat de Richelieu, li celebri cardinale e prim ministre,
in 1635, devet redacter un dictionarium e un grammatica, inter altri
coses.




Li dictionarium existe; desde 1635, li academianos fa e refa it. Ma li
academianos, mundan mannes, ne have témpore, e quelcvez manca a ili li
competentie por ti labor. Pro to, ti dictionarium ne es oficial, e ni un
studiante, ni un professor, ni un scientist fide a it. On have in
scoles e bibliotecas bon dictionariums, scienticmen redactet: Littré,
Hatzfeld, Darmsteter e Thomas. Por li grammatica on atendet desde 1635
til... 1932! Hodie on possede it. It ha conosset un grand success de
curiositá ma on save que it es li ovre de un sol academiano, Sr. Abel
Hermant, roman-autor, bon grammatico, quel hat publicat mult grammatical
articules sub li pseudonym de Lancelot (nómine de un celebri grammatico
del XVII esim secul) . Li «academic» grammatica ne es perfect. It
seque e defende li traditional classic linea, ma ne tolera null product
del evolution, e es tre íncomplet.

Concernent li ortografie, li autoritá del Academie ne es plu grand. In
null scolari exámine, li examinatores ne egarda li academic decisiones,
ma solmen li usual ortografie.

Li list dat in Cosmoglotta 122 es oficialisat con li sol ortografie conosset
desde ottant o cent annus, li sol quel on trova in li usual
dictionariums! Do, li Academie sanctionat un statu existent; su
decisiones esset motivat solmen per li usa e li omnipotent custom,
exceptet por un sol parol: gajure (Red.: ci Sr. Boutreux expresse su
astonament pri li adoption de ti parol. Noi deve confesser que it existe
ta un erra de interpretation debit a un revúe francés. In realitá, li
parol resta gageure quam usual).

Recentmen esset fundat in Paris li Office de La Langue française, quel
es un societé de grammaticos, linguistes e professores e quel, conform
al ver scientic linguistica, da solmen consilies guidar li evolution del
lingue. Su avises es tre apreciat.

L. Boutreuz, director de scole, Saumur.




## Filatelie li bell series comemorativ

In fine de nor articul noi ha dit que mult series comemorativ merite
atention -- exceptet tis emisset pro motives strictmen speculativ. Noi
nu va brevimen descrir o solmen signalar li max bell series, e tis
queles concerne un eveniment de importantie real. Inter li postmarcas
emisset recentmen, li max frappant es certmen ti quel celebra li amicitá
franco-anglés, emisset in ocasion del viage del anglés soveranes in
Francia; du manus presse unaltru súper li Canal simbolisat per un
spacie obscur inter li turre de Westminster e li Arc de Triumf. Li marca
es blu-pallid, plu larg quam alt, con valore de l.75 ffr. Li Republica
Argentin quel ha emisset mult series comemorativ, omnes tre bon fat,
comemora per du marcas, de 10 e 15 cts. li viage del presidente de
Brasilia a Buenos-Aires. Li sam tema: du manus unit strettmen sub li
flaggas desplicat del du landes latin. In 1920 Brasilia ha comemorat li
visite del rey Albert I. del Belgia a Rio, per un 100 reis portant in du
medalliones li bustes del rey-soldat in levul c del presidente Pessôa in
dextri. Un altri marca de 200 reis, poy un serie contenent li 300, 700 e
1000 reis consolida e celebra li amicitá de Brasil e Uruguay.

Uruguay ha emisset six marcas tre bell in honore del visite del
presidente Vargas a Montevidéo. Japan ha signalat al munde li visite de
su prince hereditari imperial in Europa per un tre jolli serie
comemorativ monstrant li naves curassat modern Nagato e Kugo e li
cruceatores rapid Hirato e Minekase. India anglés ha comemorat li viage
de George V. a Delhi per marcas splendid, con un tema central grandiosi,
in cadres feal de temples, págodes, palazzos e magnific portales. In un
medallion on vide li cap del rey, sub un coron imperial. In Europa li
series comemorativ es ínnumerabil.

Francia ha celebrat li viage del Legion American per du marcas de 90 e
1.50 ffr., representat Lafayette e Washington e un paketbote modern; li
quinesim centenarie del liberation de Orléans per Jeanne d'Arc es
comemorat per un 50 c blu, litt formate, sat comun. Un tre bell figurine
es ti del centenarie del conquestation de Algeria; tis queles rememora
mannes celebri es numerosi; vi ili per órdine cronologic: 1923 Pasteur;
1927 Berthelot; 1933 Briand, Doumer e Hugo; 1934: Jacquard e Callet;
1936 Ampère, Pilâtre de Rosier, Rouget de L'Isle, Jaurés, Berlioz;
1937 Corneille, Mermoz, Descartes, A. France, Rodin e Loti; 1938
Charcot e Gambetta. Ti serie va continuar; omni figurines es
splendidmen fat. Inter li series max recent lass nos signalar: in
Germania, ti destinat a comemorar li inauguration del teatre de
Saarbrücken; in Belgia li anunciation del Exposition in Liège; in
Bulgaria, li propaganda in favore del productes national; in Italia, li
proclamation del Imperia; in Latvia, li duantesim anniversarie del
Republica; in Monaco, li quarantesim anniversarie
del decovrition del radium, in Polonia, li
anniversarie del Índependentie; in Portugal li congress international
del viniera e del vin; in Russia, li glorie del sovietic aviation; in
Turcia, li introduction del alfabet latin. Lass nos ne obliviar que
actualmen plu quam 400 series comemorativ es emisset per annu; noi
devet restricter nos a presentar li max caracteristic tales.
C.V.




## Un nov procede de dessin

Desde quelc annus expande se sempre plu un nov procede de representation
del volúmines, quel va certmen interessar nor letores: It acte se pri
li perspective axonometric. In ti perspective fugient lineas resta
paralel vice converger quam in li ordinari central perspective. Ti

(Fig. 1

Fig. 2 )

procede es naturalmen un convention ma un convention tam simplic e facil
que it generalisa se rapidmen in omni dominia.

Li present clichées, queles ha esset prestat nos del prahan revúe
Kreslir, monstra li principie del procede. On suposi que li córpores es
videt obliquimen de supra o infra. Quam on vide in li fig. 1, por
representar un chambre, on comensa per traciar li fugient lineas
ascendent a levul e a dextri, poy li verticales. On obtene talmen un
sistema de tri paralelismes in quel omni volúmines es dessinat con un
surprisant facilitá. Finalmen on ombra li córpores por obtener li
relief, per colores o per crayonage (fig. 2) .

Ma li dessinatores ha inventet alquo ancor plu simplic; it es li
elevation sur plan, in quel li tri habitual figuras (plan, facie,
profil) es combinat in un sol.

On dessina in prim li plan, quam es fat in li superior image del figuras
3, 4, 5, poy on posi li plan obliquimen (inferior image) e de chascun
angul on eleva li verticales con proportionat altore. Adjuntente li
ombres on obtene un exact relief in obliqui vision.



(Fig. 3)

(Fig. 4)

(Fig. 5)



Ti procede es util precipue in architectura u li relief es superposit
directmen sur li plan del construction. Li direction del regard es plu
vertical quam in li ordinari axonometric perspective de images 1 e 2.
Tamen on acustoma se rapidmen a ti aspect. In 1937 li planes
del universal Exposition de Paris esset dessinat talmen per ti procede
in li grand revúe I'lllustration, sin que li general publica esset
chocat. It es do probabil que in future li dessinatores va sempre plu
utilisar ti nov medie de representation.

_R. Bg._


## Occidental e li ex-libris

Noi ja parlat pri ti interessant arte in Cosmoglotta Nró 107 (Marte 1936).
Hodie noi have li plesura monstrar li personal ex-Libris de un de nor
coidealistes, Sr Lundgren de Svedia. In ti gravura Sr Lundgren ha
resumat su intelectual ocupationes. On posse vider in it anc li insignie
de Occidental. Ti ex-libris es probabilimen li unesim in quel apari li emblema
de nor movement. Noi regreta solmen que li
tilde ne es sat curvat. Altri amatores mey atenter li exact dessin de
nor emblema.




## Li ciffre null in matematica

Li invention del ciffre null esset
genial, pro que it possibilisat li developation del logaritmes e alt
matematica. Li introduction del nov numeration in Franca es atribuet al
monaco Gerbert, contemporan de Hugues Capet, archiepiscop de Reims. Ti
quel inventet it, ne previdet li consequentie de ti signe in filosofie,
in historie, in scienties natural, chimie, astronomie, calculation,
etc. Sin ti null, quel sembla esser necos, li homanité ne vell har
atinget li present stadie de civilisation. On ne conosse su inventor, un
obscur Hindu. Su trova esset nos aportat per li
Arabes.




## Dr Adolphe FERRIÈRE

Adolphe Ferrière, de Genève, li celebri promotor del «activ scol», ha
consacrat su tot vive al reform del education vers un plu grand
comprension del anim infantin. Su ovre es imens:

Ad. Ferrière ha publicat plu quam triant libres e brochuras e circa mill
articules pri questiones sociologic e educativ. Li plupart de su libres
ha esset traductet in altri lingues, precipue in hispan.

Ad. Ferriére es un educator de rasse. Ja su preavo esset preceptor che
li famosi francés scritora Sra de Stael. Con Rousseau, Decroly e
Montessori, Ferrière es hodie li max influent autor educational.

Presentante su portret, noi aporta le li tribut de nor admiration e nor
cordial desires ye li ocasion de su 60-ésim anniversarie.




## Dangerosi jurnalistes

Leoncavallo trovat se un die in Manchester e decidet assister
«incognito» li representation de un de su ovres: «Pagliacci».

Apu il, un spectator aplaudet con frenesie. Leoncavallo, por vider ca ti
entusiasme esset sincer, comensat desapreciar li ovre.

«Mastre-ovre?» il dit, «yo ne have li sam opinion. E pro que yo es
anc musicant, yo pretende posser judicar just. Ti opera ne vale necos!
Escuta! Li cavatina es imitat secun Berlioz, li duo del duesim act es
copiat de Gounod. E li finale es un pallid ecó de Verdi».

E ye li sequent die li max important jurnal de Manchester publicat un
sensational articul de quel li titul, in lítteres enorm, esset:

____
Li opinion del maestro Leoncavallo pri su «Pagliacci». Il confesse
har plagiat. Complet confession de un compositor indigent qualcunc
original inspiration!
____

Li entusiasmat spectator esset jurnalist e il hat reconosset Leoncavalio!



LI -- Antey, in Anglia, li pratica del anatomic scientie incontrat
exceptional desfacilitás: it esset interdit aperter li córpor del
mortos por far li experimentes queles postula li scientie. De to
consequet, que on apertet secretmen li tombes, que on transportat li
cadavres sur li table de dissection del
chirurgo.

Tis queles fat ti labor esset nominat resurectionistes; ili esset
dividet in du classes: li amatores e li furnitores.

Consequenties del modernisation del eclesias. -- In august 1937, un
ex-preceptora de un scol del canton Fribourg in Svissia fat su
devotiones del vésper in li nov e jolli eclesia de Grandvillars. Secun
li exemple del publicano del Bible, ella hat plazzat se in li angul max
obscur del edificie.

Quande li custode del eclesia venit cluder li eclesia, il ne videt li
senioretta in su angul, quel audit necos, e talmen inprisonat la in li
sanctuarium. Su prega finit, ella constatat li clusion, ma sin emoer se
pro to, e decidet passar li nocte in pregas. Circum clocca 11, trovante
que li témpor passat tro lentmen, li senioretta volet accender li luce
del cloch-turre por atraer li atention del vicines e far aperter li
eclesia. Ella torna un interruptor -- quel accende necos, ma fa moer
li electric soneríe, e omni cloches comensa joyosimen sonar. Grand
emotion in li village, li popul adcurre por questionar. On aperte li
portas e omnicos explica se. On mult ridet, exceptet ti brav paisan quel
in su hasta posit su pip accendet sur su lette e revenit ad hem just por
extinter li foy quel hat developat se in su
matrasse.


## Save vu...?

... que li fornes fusiv del tot munde producte omni annu
suficent ferre por circumdar li terra per un gross cable spess de 50
cm.

... que si li aure contenet in li mare vell esser dividet inter omni
habitantes del terra, chascun vell reciver un bloc valent 120 milliones
de francs francés.

... que li max levi alliage de aluminium quel on conosse es li
duralumine. Mersí a su levitá it es usat hodie in important quantitás
por li construction de aviones, hidraviones, automobiles, bicicles,
etc.

... que in tri inflammettes de antey esset contenet fosfor suficent por
mortar un hom, e que in un hom es contenet fosfor suficent por far 800
000 inflammettes.

... que li bank-billete esset creat per hasard. In 1664, ne havent
suficent moné por payar li francés truppes in Canada, li administrator
havet li idé signar «bons» sur lud-cartes. Louis XIV plu tard aprobat
to e garantit lor payament.


## Rectification

In li págine 7 de Cosmoglotta 1939 ha glissat se un regretabil print-erra quel
disrupte li sense del articul de E. de Wahl. Li 14-esim linea comensant
per fonetica deve venir pos li 11-esim comensant per lingues. Chascun
letor es petit rectificar.




## Cronica


### Francia

Li important revúe L'Ecole libératrice, (tirage 100.000 exemplares), ha
publicat li 15-IV-1939 un litt articul in e por Occidental con li
adresse de nor coidealist L Boutreux, director de Scol in Saumur.


### Italia

Convictiv e habilmen redactet articules, ne solmen por
Occidental ma anc in Occidental, aparit in Fronte unico e Italia
filatelica. Grand richesse de idés e stil tre pur. It es apen credibil
que li dictionarium italian-occidental ne ja aparit! Notabil es
precipue li articules scrit in Occidental per Sr Taddeo Giaccardi. Su
critica de Mondilingwo in li nro de Marte de Italia filatelica e
Cosmoglotta es vermen bon. It concorda completmen con nor propri
opinion.


### Svissia

Li Revue internationale de Sténographie publicat in Bienne,
de Sr Bieller, continua propagar nor lingue ínfatigabilmen. Li nró de
Marte publica un lecion de Occidental e quar págines extraet de
Cosmoglotta. Noi recomenda ti revúe a omni nor letores interessant
se a stenografie. Adresse: 11. Chemin Ritter, Bienne, Svissia.
Abonnament annual: fr. 4.

Li Comité del Sviss Association por Occidental reunit se in Lausanne le
23 april sub li presidentie de Sr Mayor, chef de buró in li companie de
asecurantie «La Suisse». Li discussiones, tot in Occidental, concernet li
proxim reunion international in Zurich, li fundation de un cooperative
de editiones. On discusset anc propositiones de Major Tanner
(Bern), pri li propaganda e un raport de Sr Matejka (La Chaux de Fonds)
pri nor relationes con IALA.

ON LABORA. -- Li recent politic evenimentes obliga li Occidental Union
nominar un nov presidente. Es proposit Sr Alphonse Matejka, quel ja es
li representant de Occidental che IALA. On save que Sr Matejka es un
habil sviss poliglott conossent perfectmen li postulates, li historie e
li conditiones del interlinguistica. Durant pluri annus il esset li
general secretario del Idistes e li chef-redactor de lor revúe «Progreso».
It va esser un grand facilisation por nor movement que li Central
Oficie, li presidentie del Union e li redaction de Cosmoglotta trova se
in li sam region, li francés Svissia, e in un land u li opiniones e
activitás intelectual es completmen líber.

Li secretario del Academie de Occidental labora nu in li redaction de 3
lexicos: Un lexico alfabetic contenent omni paroles oficial, por vicear
e completar li Radicarium directiv quel es presc exhaustet. -- Un lexico
classant li paroles secun li finales (Rim-lexico) por decider pri
problemas de finales. -- Un lexico classant omni paroles secun families
(Ex.: star, stabil, constatar, state, statuar, constant, etc.) Ti enorm
labor va esser fat sat rapidmen mersí al iniciative de Dr H. Nidecker,
de Basel, quel vertet li tot lexico german-Occidental de Gaer in un cartoteca
alfabetic secun li Occidental paroles.

Li coidealistes queles accepte far copies o classification per
scri-machine por accelerar ti labor lexicologic es petit scrir al
Occidental-Institute de Chapelle.

Li fundamental grammatica de Occidental quel es absolut necessi por
redacter manuales in lingues national (por exemples in Nederland u it es
índispensabil por continuar li propaganda) ha just esset perfinit de Ric
Berger.

In Anglia Sr C. Reeve publica un brochura por docer Occidental secun un
nov metode sub li titul: «An experiment in teaching one-self
Occidental».




# Cosmoglotta B 24 (jun 1939)

Numeró 24 (3)  COSMOGLOTTA, Serie B   Junio 1939


## «Idiot's Delight»

_(Usation de Esperanto in un nov e important film de M.G.M.)_




Li celebri film-regissor Clarence Brown frottat su manus. Li jures de
adaptation cinematografic del famosi comedie «Idiot's Delight» quel
havet un success fantastic in omni teatres de U.S.A., hat esset
aquisitet de su companie, Metro-Goldwyn-Mayer (M.G.M.) e il ja evaluat
in su mente li profites gigantesc queles il vat posser realisar per li
presentation del nov film. Il ne hat lassat necos al hasard, e li
colaboration del du celebri film-stelles Norma Shearer e Clark Gable
esset un garantíe suficent por securar li interesse del milliones de
film-amatores in li tot munde.

Ma quo es do ti famosi comedie? Nu, it es un satire politic in quel on
moca li militarisme e li dictatores. Li action hat esset transportat in
alquel land europan de quel on comprensibilmen tacet li nómine. Nam
altrimen on vell ne solmen har provocat diplomatic protestes, ma anc
riscat li interdition del film, e to es por li productores mem plu grav
quam simplic complicationes diplomatic. Durant que si on tace li
nómine... un land anonim ne posse protestar, ni interdir. Li astutie
esset ingeniosi e senior Brown ne celat su satisfation.

Ma subitmen un idé horribil traversat su cerebre. Quel lingue vell
parlar li habitantes de ti land anonim? Nam durant que in America 18 ex
22 states autonom parla li sam lingue, on save que in Europa it existe
plu mult lingues quam nationes. Li selection de un ex ili vell do
automaticmen trahir anc li nómine del land concernet. Frigid sudores
invadet li front e li dors de Clarence Brown. Esque li companie vat har
expenset 100000 dollars por li jures de adaptation cinematografic sin
finalmen posser utilisar tis ci? Pos un serie de noctes de ínsomnie,
senior Brown prendet un heroic resolution. «Esque», il dit a se self,
«un Americano va perdir li cap pro un tal bagatelle? Lass nos resonar
tranquilmen. Si, secun li fiction, li action eveni in un land anonim, do
neutral, tande it es logic que anc li lingue del habitantes deve esser
neutral.» Ma u trovar ti lingue neutral? «Heureka!» il exclamat pos
har profundmen reflectet, «yo ha trovat, it es Esperanto, quel yo va
usar por li concernet partes in mi film!»




It esset un inspiration genial. Strax il convocat sr Joseph Scherer,
presidente del Esperanto-Association de U.S.A. e dit a il: «Desde 10
annus vu persecute me per vor recomandationes usar Esperanto in mi
filmes. Vu fat un propaganda tenaci in favore de ti lingue anc che mult
«stelles» e mem che Carla Laemmle, li dictator de Hollywood. Nu, yo
oferta vos hodie un unic chance: Yo besona un sat grand númere de
actores savent parlar Esperanto. Vu va auxiliar me por selecter ex omni
candidates
li max apt tipes por mi film. Yo ja ha convocat 35 persones queles omni
declara saver Esperanto. Vi lor nómines.» Sr Scherer regardat li liste.
«Curiosi, tre curiosi», il dit a se self, «yo conosse nequem de ti
samideanes. E tamen yo es presidente desde mult annus del Esperanto-club
de Los Angeles e mem del National Association por Esperanto in li States
Unit e yo imaginat que yo conosse personalmen omni «gesamideanoj» in
U.S.A.!» (Ci li letor va dir: «Il exagera! Qualmen li presidente de un
monstru-association quam li Esperanto-movement posse conosser
personalmen omni milles de su membres...? Un tal memorie ne existe!»
Ma li letor oblivia que to eveni in America, u omnicos es possibil.)

Do, ti 35 persones queles, questionat per telefon ca ili parla
Esperanto, respondet afirmativmen, esset convocat in li buró del
personal-chef de M.G.M. Por raportar li scenes burlesc queles ingayat ti
interview, yo lassa li parol a Sr Scherer:

____
Li personal-chef salutat les per quelc frases in Esperanto queles il
interim hat aprendet: «Bonan matenon. Ĉu vi parolas Esperanton?» Li
chef anc ja savet quo ili vell dever responder.

Ma omnes respondet in italian o hispan e talmen ja trahit se. Yo sedet
in un angul de buró e posset solmen admirar li bluff colossal del
actores. Quande li chef presentat me a ili quam presidente del
Esperanto-Association de U.S.A., lor facies changeat colore. Vi un
ocasion u hasardmen li bluff ne successat.

Solmen du candidates posset responder a un del questiones contenent un
parol purmen esperantistic: «Kie (= Occidental «u») vi lernis Esperanton?»
ma mem ili ne usat corectmen li acusative.

Quo far? Ex li númere del bluffantes yo prendet un decene in mi contore
e dat les quelc lineas a leer:



Mi diras al vi -- (Yo di vos

Kiam la milito venos -- quande li guerre va venir

Ni restos ekster ĝi. -- noi va restar extra it.

Aliaj batalu inter si -- Altres mey combatter se

ĝis la morto; -- til li morte;

Estos des pli bone por ni. -- to va esser tam plu bon por nos.)

Pos explication, ili successivmen leet li sam lineas du o tri vezes.
Poy, un pos li altri, ili leet li duesim, triesim, quaresim linea. Yo
notat li facilitá de pronunciation che chascun candidate. Samtemporanmen
yo examinat li aptitá del voce e fisionomie por li roles concernet. Poy
yo petit que ili mey chascun in su torn, monstrar quam bon ili rememorat
li lineas queles ili just audit 20-30 vezes.

Solmen quar memorat bon. ALtres intermixtet omnicos. Anc to yo notat.
Tri o quar esset 80-90% perfect in omni tests. Ancor altres pronunciat
bon, ma absolutmen ne posset memorar li simplic paroles.
____

Li resultates final ne interessa nos. On va criar que to es un complet
fiasco.



To es un erra. Clarence Brown besonat un lingue íncomprensibil, pro li
motives ja exposit in supra. Nu, li experiment monstrat que Esperanto
satisfá ti condition in maniere ínsuperabil. Li scope do es atinget e
noi va posser delectar nos, audiente por il unesim vez li bellsonant
lingue de Zamenhof in un film american.

Ma anc Sr. Scherer es satisfat. Li grand nova esset trumpetat in li max
important Esperanto-gazettes con invitation a omni  «gesamideanoj»
misser lettres de gratulation a regissor Brown quel postulat Esperanto.
Ti-ci promesset responder a omni lettres per un amabil lettre totmen
personal. Hum...

Ma mult plu interessant quam li factes self es li reaction del
Esperantistes a ti nova. Comprensibilmen li parole oficial es: criar
victorie. Ma li joya es fortmen diminuet per li sentiment que on ha
recivet un don del Dánaos (un cavalle Troyan). It es precipue li titul
del film quel gena terribilmen li Esperantistes. «Esque li ínamícos de
Esperanto ne va posser dir: ples vider, idiotes parla Esperanto in un
film!?» E sr. Scherer ha recivet centenes de lettres in queles on
questiona le pri li signification de ti titul. Il explica se pri ti
punctu in nró 1008 de «Heroldo de Esperanto». Ma ti explication es
strictmen confidential e solmen tre expert Esperantistes mey provar
traducter su informationes in jurnales national. E li gazettes
esperantistic mey ne copiar li articul, sin adjunter un apt advertiment,
in Esperanto!

Tamen li articul de sr. Scherer trahi su propri timores e un mal celat
anxiositá. Il explica que il prefere li parol «idiot» in li form
adjectivic e proposi traducter li titul per «idiotic amusament de
guerre». In landes u un tal titul vell possibilmen genar li chefes del
armé, li proprietarios del cinemas va probabilmen preferer ne mentionar
li parol «guerre» in li titul. In ti casu li titul mey simplicmen
esser «idiotic amusament». Talmen, di sr. Scherer, on evita que li
publica have li impression que it acte se pri un film in quel idiotes
parla Esperanto.

Sr. Scherer es un humorist. Al publica it posse esser completmen egal,
qualmen li Esperantistes traducte li titul del film. Nam ili va vider li
film sub li nómine quel apari -- in lingue national -- sur li afiches e in
li jurnales. E ti nómine va esser fixat ne secun li preferentie del
Esperanto-gruppes local, ma secun li besones del propaganda. E si it
plese al concernet distributores nominar li film: «Plaisirs (o
«amusements») d'idiot» e «Belustigungen (o «Zeitvertreib») eines
Idioten» -- quo li Esperantistes posse far?

E omni mesuras de prudentie ya nequande va posser far desaparir li
factes palpabil queles resulta ex li action self: que li land, u furia
li idiotes aludet in li titul, es un land u on parla Esperanto. A ti
impression li nómine Esperanto resta fatalmen associat e it es probabil
que li Esperantistes self comprende to tre bon. Que ili malgré to senti
se obligat far propaganda por li film che li masses, atesta un
abnegation vermen superhoman.



Noi ne es perfid ni venjaci, ma it plese nos constatar que li ínmediat
comprensibilitá de Occidental ha eliminat ti lingue in antey ex un
concurrentie, in quel li victorie de Esperanto va probabilmen
transformar se in un public catastrofe.

Esque it ne tamen existe alquicos quam un justicie providential?

_Scorpion_


### Apéndice




_(Li sequent passages, del sam autor, esset originalmen destinat a
publication in li rubrica «Ex altri campes» *ante* li precedent
articul. Tecnic necessitás obliga nos inserter it ci con litt
modificationes quam apéndice. Rem. del Red.)_

«Li bell confessiones». To es li titul per quel on vell posser
caracterisar li general atitude del Esperanto-presse durant li fine de
1938. Yo ne save ca it es li proximitá del fine del annu quel instigat
li Esperantistes far lor exámine de conscientie, ma in omni casu noi
deve aconosser que ili tre bon successat in lor exercicies de
penitentie.

Li revúe «Franca Esperantisto» contene in presc chascun numeró un
rubrica intitulat «Esperanto in li litteratura». In ti rubrica es
colectet omni mentiones pri Esperanto in francés libres recentmen
aparit. Vi quelc interessant passages:

Ex li roman «Le fantôme de l'amour» de Etienne Antérieu: «Yo
comprendet», il dit, «que il esset completmen ínofensiv e tam debil
que il ne posset plu star sur su pedes. Il balbutiat paroles, tre
rapidmen, ma per tam debil voce que yo apene comprendet les. Il usat un
lingue bizarr, in quel yo reconosset in long intervalles un parol
francés. Finalmen yo comprendet que to esset probabilmen Esperanto, li
lingue ideal del fantomas, quande on pensa pri it.»

Ex li roman «La Pêche Miraculeuse» de Guy de Pourtalès: «Ti paroles
esset tam diferent de tis queles Paul audit ordinarimen que il credet,
per un specie de miracul, comprender Esperanto.» Curiosi judicament pri
Esperanto, quel li jurnale reproducte sin comentarie, ne ver? Ma ples
atender, to ancor ne es omnicos.

In un altri numeró del sam jurnal, noi trova un tre strangi comentarie
pri li information que Esperanto va esser usat in un part del dialog in
li nov film «Idiot's Delight». «Heroldo de Esperanto», li conosset
semanale, hastat misser un lettre de gratulationes al regissor del film,
e Franca Esperantisto reproducte li response de ti regissor, sr.
Clarence Brown, quel gratula se self esser li unesim quel usa Esperanto
in un grand film american. Tamen, pos li unesim undes de entusiasme, e
exultation, li redactor de Franca Esperantisto deveni subitmen tre
ínquiet. Yo va lassar le li parol:




____
In fact, li eveniment aspecte un poc tro miraculosi por que noi mey
aplauder in antey sin far quelc remarcas: li realisation de un film
propagandistic, mem solmen partmen propagandistic per li celebri Clarenc
Brown, ti conosset ductor de tant astres: Greta Garbo, Joan Grawford,
Ramon Novarro, Wyrna Loy e antey de Jean
Harlow e Rodolfo Valentino vell esser un cose tam grandiosi e un medie
de propaganda tam potent, anc mersí al assistentie de Norma Shearer e
Clark Gable, que li sagiess postula témpor por acustomar se a ti idé.

On ne posse ne remarcar que to omnicos esset preparat de profanes extra
li Esperanto-movement. Sub quel influenties evenit li preparation del
film? In veritá ti interesse ínexpectat pri nor movement de ti omni
celebri non-Esperantistes, benque honorabil, intimora nos un poc e li
subit gravitation de tant stelles circum nor verd ne deve inebriar nos
til obliviar li possibil dangeres.

Nam... lass nos suposir que ti amplissim afere, arangeat sin control
del esperantistic opinion mundal (sic!) e quel noi self, li Societé
Francés por li propaganda de Esperanto, conosset solmen mersí al
benevolentie de sr. Scherer e de «Heroldo de Esperanto», ne vale
necos. Lass nos suposir por exemple, que on selectet Esperanto ne pro su
qualitás, ma pro que on besonat in un loc del film (quam in li film
francés «Li perles del coron») un barbaric linguache quel nequí posse
comprender. Pro quo ne usar Esperanto? to es un barbarage tot fat,
comprendet solmen de quelc alienates, ne ver? In ti sam suposition, quo
noi vell far, noi, li alienates ne consultat, por oposir nos a it, si
unvez ti potent medie de mispropagation va influer milliones de persones
per li mundal fama de Norma Shearer, Clark Gable, Clarence Brown e
Metro-Goldwyn-Mayer?
____

Yo ne posse negar que li afere aspecte aspecte tre seriosi e yo
comprende li consternation del Esperantistes. Nam yo have li impression
que li consternation deve factmen esser mult plu grand quam li
entusiasme. Ma noi mey tirar li conclusiones ex li factes citat:

Che omni non-Esperantistes li nómine Esperanto es samtemporanmen sinonim
de «mundlingue» e «lingue íncomprensibil». Un tre interessant
combination! Esque forsan to posse explicar se per que li profanes
totmen ne conosse Esperanto e da líber curs a lor propri fantasie? To
sembla me ínprobabil. Mersí al radio-emissiones chascun posse far se un
opinion personal tre bon fundat pri li comprensibilitá de Esperanto. E
yo pensa que li judicamentes del divers autores queles mentionat
Esperanto in lor libres es just li resultate de lor propri
observationes. E ti opinion es ja tam bon fundat que li Esperantistes
mem plu ne prende li pena protestar. Ili implicitmen aconosse lor
justitá.   Scorpion




## «Progreso»

Central revúe oficial del Ido-movement. «Progreso» comenta omni important
mundlingual evenimentes del vispunctu del scole Esperanto-Ido. It
publica articules scientic pri linguistic e interlinguistic problemas e
belletristica in li L.I. Ido (Esperanto reformat). «Progreso» apari
trimensualmen. Secun li acord con Cosmoglotta, «Progreso» es liverat por
SFr. 3.— durant un annu a omni abonnator de Cosmoglotta hant payat su
abonnament. Specimenes es recivibil del «Uniono por la Linguo
Internaciona», 3, Spareleaze Hill, Loughton, Essex, Anglia.




## Van Esperanties

Qui deve leer e recenser nov interlinguistic productes, ne escapa a un
cert melancolie, vidente quant eforties e bon volentie es investit in
labores a queles on ne posse predir success, malgré simpatie por li bon
intentiones del autor, si on compara les con franc regard al dates de
casus conosset.

Pos 1900 li activitá del Delegation fat florear li interlinguistic
production. Su reputation de neutralitá instigat mult filantropes far
rapidmen un sistema, in li ilusion pri un chance de adoption, o adminim
tractation. Ma Couturat adoptet su propri Ido, e li litt sistemas
deceptet perit durant li guerre. Pos 1920 li interesse del Liga de
Nationes pri nor problema inaugurat un nov epoca de production. Necos
resultat, e Cosman, Etem, Novam etc. etc. perit in li economic crise
circum 1930. Sol Occidental survivet. Nu li activitá de IALA sembla
denov generar un modest altie (= hausse) del interlinguistic production.
In li annu passat, noi ja anunciat «Mondilingwo» de Lavagnini e
«Mondilingue» de Martineau.

In fine de 1938, senior Paul MItrovitch, professor del Scol comercial
superiori de Sarayevo, Sud-Slavia ha publicat un litt brochura in
francés: «Essai d'une Grammaire interlinguistic» (24 pág. formate
122 x 195 mm. Nouvelle Imprimerie Vrcek.)

Li autor have talentes, e es sin dúbit privilegiat per su profession a
experienties queles vell posser esser util al practic látere de nor
afere. Tam plu dolorosi it es vider le aplicar su saventies in un
maniere quel hodie ne da util resultates alquantmen proportional al
labore investit. In su introduction, prof. M. considera li cooperation
interlinguistic quam max urgent cose, e «in consequentie li question
max important es li interprense de IALA...» To e ulteriori laudes al
sam adresse explica nos li rason de nascentie del grammatica. Ma quel es
su chance? IALA posse finir cón decision, quam li Delegation, o sín
decision, quam li L.d.N. Si cón decision, tri resultates sembla
possibil: (1) adoption de un del 6 «candidat»-sistemas a queles ili ha
restrictet lor selection, (2) un nov sistema interim elaborat de un o
pluri de su plu intim colaboratores, (3) compromiss: un
«candidat»-lingue con cert modificationes. In null casu on vide un
chance por un autor lateral («outsider»), adminim ne por adoption
integral de su propositiones.

Ma prof. M. di que su ovre «constitue un modest contribution teoric
... e restricte se al sol question del grammatica.» Ti restriction
vell esser ínreprochabil, si li autor vell discusser li grammatical
problemas, ma il solmen exposi su preferet formes, sin motivation ni
critica de formes de altri sistemas: on ne vide quo fa su formes
preferibil in su opinion, nam ultra quelc slavic paroles e li
ultra-fonetic anglés ortografie, it ne contene necos nov ne ja trovabil
in mult morit projectes. E li grammatica resta un torso, nam li
derivation es omisset; to es li sam grav erra quel IALA ha fat in su
témpor, presentar un materiale sin derivation.

Li derivation es li problema central del interlinguistica, li sistema de
derivation es li vertebre de un sistema de lingue, it permisse vider su
essential caractere. In ancian témpores li derivation esset li juvel de
parade del schematic sistemas contra li scol naturalistic, Universal,
Idiom Neutral, Latino sine Flexione, queles ne havet un util sistema de
derivation. Desde que per Occidental li derivation natural sta
regularisat, on deve ó aconosser su bonitá, ó presentar alquicos plu
bon; altrimen on classa se quam schematico.

Resta un interessant tentative egardar elementes slavic e anglo-saxon ne
secun lor real coeficient de internationalitá, ma secun un conception
idealistic de neutralitá. Tal consideration data ex li fase sentimental
interim abandonat del scientic interlinguistica. Li resultate es un
lingue de aspect simil al ancian Novial, ma con mult paroles slav e sin
to quo noi nómine unitari stil o intern harmonie.

Vi un textu:

____
Te nov dreses de imperist, de Andersen. -- Mo Tei, pensed
il, bi it posibl ke mi bi idiot? Mi never supozed it, et no person debt
sav it. Pot mi bi dis-apt per mo ofis? Ne, it bi netolerable tu dikt ke
mi ne bi abl to vi te teksil. -- «Bon, vi ne dikt nosing de it»,
remarked un teksilist. -- «O, se bi bel, veri sharmin, spiked te old
minister, regardin trans (per?) so ok-kristal, se design e se kolore!
Yes, mi bud dikt a imperist ke it plez mi veri mult.»
____

Li alfabete es quasi identic a ti de Ido. Quam articul es suggestet te.
Substantives e adjectives sin finale obligatori. Plurale per -s, rarmen
-es, secun usu anglés. Pronómines, egal in nominative e casu obliqui:
mi, ti, il, el, it, ni, vi, ils, els; possessiv: mo, to, so, no, vo, lo.

Conjugation: in principie presc identic al ancian de Novial, quel prof.
Jespersen ha abandonat por aproximar se a Occidental. Quelc formes
difere: radica: «lekt» = leer. -- Infinitive: tu lekt. -- Presente:
mi lekt. -- Passate: mi lekted. -- Future: mi bud lekt. --
Conditionale: mi shud lekt. -- Perfecte: mi hav lekted. -- Participie
present: lektin (accentuar: léktin, pronunciation negliget del form
anglés -ing.) -- Part. pass.: lekted. -- Imperative: lekt! let ni
lekt!

Adverbies egal al adjectives; pluri manieres de distintion es
considerat, i.a. circumdar les per li expression: «in...modo» o ancor
expresser les per substantive + proposition. Tal procedes existe anc in
Occidental sin tamen far perteexplicit del grammatica:
«in...maniere», o «con amore» e «in nocte» apu «amorosime» e
«noctmen».

Li sintaxe ne devía de lu usual. Li negation es duplic, quam in
Occidental. Por li participial formes per -in es previdet usation analog
al modelle anglés quam verbal substantive: «mi vi demand pardon per ne
havin obedied», constructiones tre anglés, ma til nu ne usual in
sistemas de L.I.

In general, li autor resta vag. Il sovente usa expressiones: «on vell
posser dir..., on va forsan dir...» Tal hesitation e liberalitá
distinte le amabilmen del decretisme in li schematic camp.



Li unic nov e caracteristic del sistema sembla esser li introduction de
paroles slavic e anglés, li ultimes in un ortografie fonetic til
ínreconossibilitá: slavic es p.ex. volk (lup), bud (vad), vod (aqua);
anglés es bi (be, esser), get (get, devenir, i.e. solmen un del mult
senses del parol anglés), kom (come, venir), spik (speak, parlar), sing
(thing, cose), nosing (nothing, necos), go (go, ear), hir (here, ci),
zer (there, ta), ivn (even, mem), bat (but, ma; A. «bat» = mus
volant!), mek (make, far), taim (time, témpor), flesh (flesh, carne),
shop (shop, butíca). It es ver que alcunes de ti paroles es apoyat ancde
altri germanic lingues. Tamen li selection del form del radicas fa
conjecter, que sur ti base on ne vell posser constructer un sistema
derivativ quel vell permisser arivar regularimen a un mentionabil númere
de paroles international. «Uniti Langue», in manu simil, simplicmen
renunciat a omni derivation per afixes. Un humoristic efect es
contribuet per li paroles semblant infantin «mau» (cat) e «papi»
(manjar).

Li brochura fini per un colection de aforismes in mult divers
L.I.-sistemas mixtet con cales traductet in li sistema de prof. M. Li
manca de indication del lingues usat pelmel fa lu tot un poc confusent
ye unesim regard.

Li ovre sembla esser fructe de assidui labore, e it merite respect
malgré su mancas e etsí on ne vide su utilitá o necessitá. On posse
esperar que li autor, simil quam Barral, Milner, Vallneys e altri
inventores de litt propri sistemas, mey convicter se pri que il perdi su
forties in un labore quel secun omni experienties es condamnat a
sterilitá, e prestar su manu a un del grand movementes existent, u un
mann de su capabilitás va sin dúbite trovar un fertil camp de action.

Pos finition del articul precedent noi audi que prof. Mitrovitch pos
corespondentie con senior de Wahl ha interim convictet se pri li
necessitá constructer sur li base del paroles international, in pluparte
de orígine latin.

_Cinta Ro_





## Doc. 178 -- Logica quam slogan e Esperanto

_de «Interlinguisticus» -- (4. articul)_

Ex nor anteriori examination deveni evident, que it ne es corect nominar
«logica» o «logicalitá» li aprioric grammatical categories tractat
in articul 2. e 3. Adplu it resulta, que li elementes structural de un
L.A. ne deve esser selectet secun «filosofic» vis-punctus, nam
metafisic admixtiones ne have jure de existentie in un lingue auxiliari,
quel deve esser creat universalmen e precipue por practic aplicationes.
Per li analise del parol «logica» o «logicalitá» demonstra se que in
li mundlinguistic propaganda li parol «logica» have solmen li
caractere de un slogan (= propaganda-parol). On usa it por
pseudo-justificar coses, queles de altri scoles es designat quam
«aprioric, arbitrari, artificial o ínnatural». Pro to it va recomendar
se, ne adopter li slogan «logica» in scientic labores.

Remarcabil es li fluctuationes del valore quel on atribuet al «logica»
in li Esperanto-propaganda. In li lucta contra Ido, quel posit li logica
súper omnicos (to ne posse astonar, nam Couturat, apu Frege, Peano e B.
Russel, apartenet al max eminent logicistes, co-fundatores del matematic
logica), li Esperantistes sublineat que li logica es superflú, que it
implica complicationes, e on inventet contra it li «principo de neceso
kaj sufiĉo»; adver on memorat ti principie solmen quande to esset
oportun. Ma desde que Occidental ha reductet li logica a su real e poc
important valore, e desde que li Esperantistes plu ne considera Ido quam
dangerosi, ili ha rehabilitat li logica quam propaganda-arm contra
Occidental.

Logica e Esperanto. IALA usa enumerar Esperanto inter «logic sistemas»
in contrast al «naturalistic sistemas». Ili vell far plu bon, totmen
ne relationar li parol «logica» con Esperanto (cp. Articul 3, pág
25/7, unesim paragraf), ne mem in li sens de bon-órdine structural. Lu
contrari vell esser plu rect. Noi va monstrar to ye un sol sufix, -in, e
ye un sol prefix, mal-.


### Li Esperanto-sufix -in

In analogie con «bovo (neutral) -- bovino (feminin), hundo -- hundino,
ĉevalo -- ĉevalino» etc. on vell expectar in un sistema «ordinatmen,
simetricmen, o logicmen» constructet, anc un sufix masculin. To es li
casu in Ido (bevulo, hundulo). In Esperanto noi es deceptet: on usa li
radica vir (mann) quam prefix e di: «virbovo, virhundo, vircxevalo» (=
«mann-bove (tauro), mann-can, mann-cavall»).







Por li formation de nómines de parentitá homan on vell dever, si on
seque logica, departer anc de sexual-neutral radicas: «genitoro --
genitorin, marito -- maritino». Nov deception -- li selection del radicas
es fat sin logic plan; unvez on departe de radicas masculin, p.ex.
«viro -- virino» (= «mannessa»), «patro -- patrino» («patressa» =
matre), «frato -- fratino» («fratressa» = sestra), «knabo -- knabino...»;
altrivez on departe de radicas feminin, p.ex. «(princ)edzino» --
-- edzo» (! = marito), «kuzino -- kuzo», «fraŭlino -- fraŭlo» (ti parol,
significant «celibo» es íninterpretabil; it es derivat de german
Fräu-lein (= senior-ett-a)). Un analogie in Occidental vell esser, si on
vell supresser del parol «dama» li finale «a», e usar «dam» por expresser:
senior. Ma ancor ti procede vell esser minu absurd e contralinguistic
quam li casu «fraŭlo». Remarca del traductor.)

Tal(?) procede es:

1. monstruosi, pro li supression de essential sociologic e juristic
   caracteristicas e de omni valores sentimental in pares de paroles
   quam patre-matre, fratre-sestra etc., queles -- del vispunctu del
   interesset biologic, homan, social, familial-juristic quasi postula
   radicas separat por nómines masculin e feminin.

2. Ti procede sta in contradition a crit. 1 de IALA («Li radical
   elementes deve esser aposteriori»), nam al radical element ne
   apartene solmen li exteriori parol-form (generalmen mutilat in
   Esperanto), ma anc li signification conexet con it per tradition.
   Un tal on ne posse obtener ex «frauxlo» e «edzo» malgré omni
   interpretation, e «virino» ne posse esser comprendet de un normal
   cerebre altrimen quam «fémina masculin, amazona», e anc «knabino»
   suggeste (adminim a persones de lingue german, quel sol have li
   parol «Knabe») preferetmen li signification de «garson de joy» (yun
   mann perveras, prostitulo), quam ti de «flicca» o «puella».

3. Adplu it es nullmen «logic». On questiona: pro quo ne p.ex.
   «vir-femino», «vir-matro», «vir-girlo» etc.? E in fine on comprende
   que li «logica» de Esperanto es necos altri quam li arbitrie de
   Zamenhof, denudat de qualcunc scientic considerationes. It es
   deposit in li «Fundamento» quel es fat ne por li practic beson de
   homes in international intelectual comunicationes queles desira
   intercomprender se, ma por un religiosi-utopic «homaranismo» quel
   deve esser realisat per un minimum-lingue in specie de Pidgin.


### Li Esperanto-prefix mal-

Li usage del prefix mal- in Esperanto ducte a un simil «logica,
simetrie o bon-órdine». Si on vole admisser li utilitá de un tal
economie, on vell ancor posser considerar quam «logic» un simetric
denomination de contrastes, quel vell departer de un medie neutral,
p.ex. in li form sequent:





mal-dimensa (curt) -- ben-dimensa (long) -- secun criterie de
extension

mal-kalora (frigid) -- ben-kalora (calid) -- secun calore absolut

mal-manĝeco (fame) -- ben-manĝeco (saturitá) -- secun absorption de
manjages



mal-augurio («malheur») -- ben-augurio («bonheur») -- secun li
favore del fate

Ma ú es li «logic» motive por to que:




1. on di por  «dextri-levul»: «dekstre-maldekstre» e ne, plu facilmen
   pronunciabil «malsinistre-sinistre»; por «cluder-aperter»:
   fermi-malfermi e ne «malaperti-aperti»; por «avan-retro»:
   «antaŭen-malantaŭen» e ne «malretraŭen-retraŭen»?

2. on di por sitie «soifo»; ma por fame ne, quam li analogie vell
   suggester, «hungro» o «famo», ma «malsato» (= circa
   «non-saturitá»), e que on reserva li simplic form, «sato», al
   saturitá quel have mult minu grand importantie sociologic e anc es
   mult plu rar quam parol?

3. «malfluiĝi» significa «consolidar se, coagular» e ne «evaporar»,
   quel vell esser exactmen tam logic, nam liquiditá, fluentie, ne es
   solmen li contrast de soliditá ma anc del triesim statu de
   agregation, li gasiformitá! ... «maldolcxa» significa amari e ne
   acid o salat?

4. si mal- generalmen significa li contrarie, pro que fémine es dit
   vir-ino, e ne mal-viro, e garson es dit frauxlo e ne
   malfrauxlino...?

5. por li pare de antonimes «comensa-fine» on have ni
   «komenco-malkomenco» ni «malfino-fino», ma «komenco-fino» e
   considera ci subitmen quam índispensabil haver du radicas -- durant
   que just ye malbona (!) etc. sam quam ye patrino, virino,
   knabino... on crede necessi economisar un del polari radicas --
   contra li natura. --

6. (+) in li parol-pares por grand-litt, gross-tenui, fort-debil on
   usa li simplic form por indication de lu plu massiv, resistent
   (granda, dika, forta), ma in li pare dur-moll on procede
   contrarimen: malmola-mola?

Anc del lingue-psicologic vis-punctu li prefix mal- es un grav erra sam
quam li finales conjugativ -as, -is, -os etc.: omni ti simboles de
distintiones importantissim es (intra li rigid sistema de regules de
Esperanto) afixes ínaccentuat.

Li manca de consequentie (sistematica) monstra se anc ye altri afixes de
Esperanto (p.ex. pumpi-pumpilo, kombi-kombilo, fosi-fosilo (!)... ma
marteli-martelo!). Ma maximalmen it monstra se in li fugida del
ínregularitás al lexico (direkcio-direktoro...) tractat altriloc. Córam
tal factes it apare mem íncomprensibil, qualmen on posse nominar
Esperanto «logic», mem qualmen on posse far it hodie ancor object de
seriosi examinationes.



(+) Li punctu ci indicat quam (6) esset originalmen punctu (2) omisset
ta per erra. Punctus 2, 3, 4, 5, deve esser 3, 4, 5, 6.




## Logica, Regularitá e Autonomie

_de «Interlinguisticus» -- (5. articul)_

(Image: Logicalitá -- Regularitá)




Noi nu vole provar ganiar claritá pri li amplitá del tri notiones del
Crit. 4 in lor relation inter se. Secun nor unesim articul,
«logicalitá» interlinguistic realisa se quasi solmen
quam regularitá. Li du notiones, secun nor unesim figura, covri unaltri,
regularitá essente un parte del logicalitá.

(Image: Regularitá e Autonomie)

Interlinguistic autonomie es, si noi comprende rect, li libertá del
spíritu sistem-formant, in contrast al natura e al principie de lu
necessi (cp. crit. 1 e 9). Considerante li prodig multiplicitá e
colorositá del formes natural de nor lingues, e considerante li sens e
scope del lingue auxiliari e constructet (in german «Plansprache»),
autonomie ne posse esser altricos quam tendentie a simplifiction per
maximal regularitá (cp. nor articul sequent). Do, secun nor duesim
figura, anc li notiones Autonomie e Regularitá covri unaltru, regularitá
presentante se quam parte del autonomie. Li du figuras junt da li image
sequent:

(Image: Regularitá plazzat inter Logicalitá e Autonomie)

To ilustra:

1. que regularitá apartene al dominia et del logica et del autonomie;

2. que li tri notiones del Crit. 4. coincide in grand parte.

3. que li regularitá constitue li nucleo comun de logicalitá e
   autonomie. (Inversion: Logica, Regularitá, e Autonomie ne es tri,
   ma solmen du elementes diferent: Logica e Autonomie, queles junt
   implica li regularitá). Li simetrie in li arangeament del figura
   permisse in plu li conjection

4. que -- sam quam «logica» ha monstrat se quam propaganda-slogan --
   anc li vag parol «autonomie» probabilmen ne va dar usabil
   resultates.



Li caracter e valore del Autonomie va esser discusset plu detalliatmen
in li sequent articul de «Interlinguisticus».

Ho-témpor li Interlinguistica ha devenit un scientie. Qui desira
conosser li elementes de ti scientie, presentat in facil comprensibil
maniere, mey leer
«Spíritu de Occidental», li ovre de Wahl.




## Li ortografic reform portugalés

Per un acord inter li «Academie Brasileira de Letras» e li «Academia
das Ciências de Lisbôa» li ortografie del lingue portugalés sta
reformat. Li stenografic revúe brasilian «Revista Taquigráfica» in su
numeró de septembre 1938 raportat interessant detallies. Ortografie es
un capitul sovente discusset in interlinguistica; it do posse esser util
presentar a nor letores li trates essential de ti reform:

In li nov ortografie portugalés es eliminat:

1. omni consonantes mut: on va scrir cetro, fruto, sinal vice sceptro,
   fructo, signal.
2. omni duplic consonantes: Sábado, belo, efeito vice Sabbado, bello,
   affeito. Exceptet es ss e rr: russo, carro, e li gruppe cç quande
   li du c sona diferentmen: sucçao, secçao.
3. Li h mut: sair, tesouro, compreender; it es tamen conservat in li
   gruppes lh e nh (= ly e ny in Occidental) e in paroles con
   prefixes, si li radica existe quam parol autonom: inhumano,
   deshabitar, deshorra, rehaver. --
4. s del gruppe sc inicial: ciência, ciática.
5. li apostrof in cert frequent compositiones.

Quel indicationes da to por li L.I., specialmen por Occidental?

Mult lítteres ne existe in L.I. -- Duplic consonantes -- si ili ne sta
detra li vocal accentuat del radica -- ja sta abolit in li provisori
ortografie simplificat, adoptet in Cosmoglotta til un decision
definitiv. Abolition complet del duplic consonantes ne vell esser
possibil sin changear li fonetic structura de Occidental quel distinte
curt e long síllabes: can:cann, car:carr, (yo) movet: (li) movett. Li
exceptiones a ti principie es identic in Portugalés e Occidental:
cç'coresponde a nor ct(??) ante e e i. Anc h mut es abolit: noi scri
teatre, reuma, cronica. On remarca que per omission del h li parol
portugalés compreender deveni in scrition e pronunciation presc identic
con Occidental comprender. -- Li abolition del s in li gruppe sc vell
esser un simplification previsibil por li future. In present, durant li
epoca del introduction it ne es consiliabil, nam li majorité scri ancor
sc, do li ínmediat comprensibilitá vell suffrer. In plu, in Occidental
li s ne es mut. Ci on deve atender li fonetic developation natural.

K e ch va esser scrit qu in portugalés ante e e i, e c in altri casus:
querubim, monarca, química, quilo, Cristo, técnico. K resta conservat in
li abreviatura de quilo e quilômetro, pro internationalitá, e in
vocabules geografic derivat de propri nómines: Kiel, Kiev, kantismo. --
Li u de qu es mut in portugalés, ma sonant in Occidental; noi do prefere
k ante e e i: monark, monarkie, kilo. Ti scrition es natural, it es ti
del scandinavic lingues.

W in portugalés va esser remplazzat per u o v, conform al pronunciation.
-- To posse dar nos un indication por li parol de quel li scrition
varia ancor: wagon a vagon. It apare que li aspect de Occidental invita
a sequer ci li exemple del romanic lingues, talmen que w resta reservat
a paroles plu essentialmen de orígine anglés o adoptet intentionalmen in
form anglés, quam west (diferent de vest!), watch, w(h)ist, etc.



Y in portugalés es remplazzat per i: juri, martir. -- Anc to trova se
in Occidental quel have cristall u Latino sine Flexione scri ancor
crystall. It apare probabil que altri paroles va sequer, ma it resta
dubitabil ca ti reform posse o deve esser perductet radicalmen: noi
distinte ancor chlorophyll e chlorophil (ci in scientic paroles ch e ph
es conservat), styl e stil, syllab e silab. In cert paroles de germanic
orígine, styr, flyt, y quam vocale es índispensabil.

Li gruppes ph, rh, th es viceat in portugalés per f, r, t: fósforo,
retórica, tesouro. -- Lu sam es fat in Occidental, totvez lassante li
classic combinationes in scientic textus ne destinat al grand publica, e
conservante th u li simplic t vell seducter a pronunciar ts: comp.
diplomatie, democratie, ma simpathie, antipathie.

S e z in portugalés have ambi pluri pronunciationes, ma identic in casus
analog. Li nov regul vell ducter a scrition Jesúz e Paríz: on do statue
que li nómines, Jesús e París conserva li s, considerante li desfacilitá
de alteration. It es tre prudent, far haltar li regul general avan
formes tro conosset e caracteristic in li aspect traditiones. On di in
plu: «In li usa de s e z in medie de paroles on mey sequer to quo es
determinat per li etimologie e historie del lingue.»

Altri arangeamentes ocupa se pri unification del scrition. Mult exemples
ne have equivalentes in Occidental, ma li principie es important. Inter
altricos on institue que paroles til nu scrit sive per s sive per ç deve
dar preferentie a s: cansar, pretensao, ânsia. Comp. li form de
Occidental oficial comensar con li form apocrif commencear, usat in
alcun ancian manuale.

Interessant es ancor quel detallies: x in portugalés conserva su varie
pronunciationes, ili coresponde a s, ss, x, ch in Occidental. -- Li tiré
es richmen usat por augmentar li claritá de paroles composit. -- Li
division del vocabules in fine de un linea deve esser fat exclusivmen
foneticmen e ne secun li separation etimologic del elementes. -- In
Occidental noi posse retener li max grand libertá in li division del
paroles; unic regul: que chascun parte contene un vocale; gruppes
representant un sol son (ch, eu, ay, ey) ne es separabil; de duplic
consonantes chascun parte mey haver un; e chascun parte mey esser
facilmen pronunciabil: p.ex. bat-ter, meu-ble o meub-le, ma-chi-ne,
re-spon-se o res-pon-se.

Propri nómines deve esser scrit in form portugalisat si tal existe:
Antuérpia, Berna, Cherburgo, Colônia, Escandinávia, Escalda (Schelde,
Escaut), Londres, Marselha (= Marseille). -- Anc Occidental prefere un
form international, sovente latinisat (Anglia, Francia, Dania), ma
prende li form national si un international ne existe.

Resumante on posse dir, que li ortografic reform portugalés ea in li
direction de unification e simplification secun li fonetica, sin tamen
exagerar. Sin dúbit li ortografie deve esser stabilisat in li sam
tendentie. On tamen deve memorar que li lingue Portugalés have un
fonetica medial conosset a omni Portugaleses e Brasilianes, e que li
ortografie solmen besona aproximar se a it, durant que Occidental deve
restar graficmen international e reconossibil, do ne posse ni deve
imitar completmen li fonetic simplificationes de un o altri lingue
national.   I.F.






## Cronica

International Occidenta-Reunion: v. Cronica, Svissia


### Anglia

Sr. L. Beer ha demissionat quam Occidental-informatoria e
agentie de Cosmoglotta. Ples notar li adresse de su successor: Sr.
A.W.S. Raxworthy, 423 Fonte Cray Road, New Eltham, London S.E. 9. Il
functiona anc quam provisori secretario del londonés Occidental-gruppe
trovant se in reorganisation.   F.L.


### Francia

«L'Ecole libératrice», revúe pedagogic difuset in 100000
exemplares, nró 27, del 15. april 1939 contene li sequent textu in
Occidental:




____
Occidental es li max facil lingue international del munde, ínmediatmen
comprensibil a omni hom de occidental civilisation. -- It ne es
algebric ma natural. -- It ne ha eliminat li international paroles, it
ne ha remplazzat les per artificial
paroles quam regulari derivates. -- It adopte li international
nomenclatura universalmen conosset. Scientic o pedagogic articules in
Occidental es accessibil por omnes sin traduction. -- It es usabil sin
modification in telegraf, telefon, radio, printa, scri-machine, etc. (Su
alfabet es li latin alfabet.) -- Ja, on posse coresponder con
instructores e professores in omni landes. -- Por documentation, srir
a: L. Boutreux, école des Récollets, Saumur (Maine-et-Loire).
____


### Italia

«Italia Filatelica e Cosmoglotta», marte 1939, presenta se in
bell aspect. It anuncia li demission de Dr. Ing. E. Dal Martello quam
redactor del Occidental-parte, quel nu es cuidat del director, sr.
Bevilacqua self, in cooperation con li Institute Occidental. It implica
perfect abstenentnie de politic temas. Li num'ro contene un necrologic
noticie pri Prof. Meazzini in Italian: un articul (in traduction
Occidental) de Giulio Bertoni pri li «Institute de Romanic Filologie»,
reproductet ex «L'Italia che scrive»; «Latine sine Flexione criticat
per un adherente» de Leonard Weber, in troduction Occidental
reproductet ex Cosmoglotta A de May 1939; un critica de Taddeo Giaccarti
pri «Mondilingwo». Tri grand anuncies recomanda ovres in Occidental,
specialmen «Spíritu de Occidental» e «Corso di Occidental.» Li
director merite nor aplause. Filatelistes mey comunicar con: G.
Bevilacqua, Pavullo nel Frignano, Italia.    I.F.

-- «Fronte Unico» del 30. martepublica sub titul «Cosmoglotta
(Occidental), Radio-lingue mondiale» tri columnes in Italian e
Occidental pri li problema del L.I.: «Un ponte inter popules» in Occidental
de W.R.C. Rädler, «Occidental in li studie de lingues extran» in Ital.
de A. Bertelé, «Pri li studie e usation del Latin» de Dr. Dal
Martello, quel responde a un articul favorisant latin e condamnant li
principie del L.I. e omni sistemas, basante se sur l isol conossentie de
Esperanto quam representante de nor idé. In plu quelc politic noticies
del sam autor.   F.L.

Nederland: Mersí al combinat activitá de scs. Posthuma e Littlewood, li
propaganda continua. «Einhovensch Dagblad» del 26. febr. publicat un
anecdote «Modestie de un scientist», e del 15. marte «Bon replica»,
ambi in Occidental sin traduction. Li gruppe recentmen constituet sub
duction de nor nov coidealist sr. Poggenbeek, sta in continui relationes
con coidealistes in Belgia, Svissia, e Anglia.    I.F.


## Svissia: Reunion in Zürich




It ocasion de su annual reunion in Lausanne, 23. april (comp. Cronica in
Cosmoglotta A, May) li Sviss Association por Occidental (SAPO) invita omni extran
coidealistes partiprender a ti reunion in Zürich e in sam témpor visitar
li National Exposition Sviss. -- Ti conferentie inter Occidentalistes
(li unesim important reunion occidentalistic) ne have quam scope amusar
li partiprendentes, ma in prim dar a omnis ocasion far util labore e
preparar per fructosi discussiones li success de nor movement. -- Pro
to noi peti omni coidealistes queles posse partiprender ya ti reunion e
queles desira studiar un problema, inviar nos un raport tam complet
e tam concis quam possibil. It va esser publicat in Cosmoglotta B o
eventualmen in un apart brochura quel va esser dismisset a omni
partiprendentes. Talmen in Zürich ne va evenir li letion del discurs, ma
solmen li discussion, nam omni partiprendente ja va conosser tese e
tema. Talmen li scope del reunion, quel deve esser un exchange de idés,
va esser completmen realisat. Por que li discussion mey esser vivid, it
es decidet que chascun orator va posser parlar solmen durant 5 minutes.
Si su parlada es extremmen interessant, li presidente va posser demandar
del assemblé un prolongation del témpor acordat.

Do, car coidealistes, noi atende vor labores o propositiones max tard
ante li 1-esim julí

Fred Lagnel


## Qualmen propagar Occidental?

Li comité del SAPO, reunit in Lausanne ye li 23. april ha decidet posir
ti problema in Cosmoglotta e petir nor letores presentar al Institute
Occidental in Chapelle lor idés, experienties, suggestiones, planes,
studies. Por esser prendet in consideration, li idés contribuet deve
esser realisabil e ne solmen teoric; anc li láter financial deve
star(??) profundmen examinat e basat sur (????) statisticas in li
dominia concernet. Li Institute Occidental reserva se plen jure utilisar
o ne utilisar li suggestiones o planes recivet.

Do, car coidealistes, al labore! It es un tema passionant, e vor auxilie
posse dar ínesperat successes!




## Lingue vivent: «yul»

Raxworthy: «Yo vota plenmen por «yul» e
«yular». Li du paroles Cristfest e Yul es util; presc necessi. Hay
mani religiosi homes queles ne observa li Cristfest, considerante it
quam pagan.»

Un esperantistic amíco remarca que li parol «julo» con sam sens esset
anc experimentat in Esperanto, ma abandonat pro similitá e confusion con
li mensu «julio». Il recomanda «noelo» secun F. -- On deve remarcar
que in Occidental li paroles «yul» e «julí» distinte se per scrition
e pronunciation plu fortmen de unaltru quam li Esperanto paroles
(pronunciat: yúlo e yulío), talmen que confusion ne vell esser a
timer.

_I.F._




## Contene:

- Idiot's Delight (Scorpion)
- Van Esperanties (Cinta Ro)
- Logica quam «Slogan» e Esperanto, e Logica, Regularitá e Autonomie
  (Interlinguisticus)
- Li ortografic reform portugalés (I.F.)
- Cronica (Anglia, Francia, Italia, Nederland, Svissia)



Chef-redator: R. Berger, Morges (Vaud), Svissia -- Administration:
Institute-Occidental, Chapelle (Vaud), Svissia -- Reclames: A. Moeckli,
Languedoc-Bellevue, Chemin du Reposoir(?), Lausanne, Svissia




# Cosmoglotta A 127 (jul 1939)

Annu XVIII  Julí 1939  N° 4 (127)


## Contene

- Wahl: Quelc remarcas pri parol-finales.
- Weber: Latino sine Flexione.
- Wahl: Li accentu in li lingue international.
- Henthorne: Pro quo yo abandonat Esperanto.
- Federn: Grand númeres.
- Berger: Li centres de interesse. Li dessin del infantes.
- Geographie.
- Scientie.

Li pont de Lucens, proxim Chapelle (Vaud)

_Original dessin de prof. R. Berger_

*LI GENESE DE OCCIDENTAL*

*Quelc remarcas pri parol-finales*

(Ex li copie-libre de Edgard de Wahl, secun lettres adressat a W.
Rosenberg, 11. junio e 20. julí 1908)

Yo desira ancor dir quelc paroles pri li question del finales. Yo opine
que finales es necessi por paroles derivat. Ma provider con finales
categorial tal paroles queles sta directmen in li lexico tal qual ili
es, yo considera quam un stupiditá. Ballast, monotonie, plumpesse e
íncapabilitá absorpter foren paroles e neologismes es li direct
consequentie.



Si yo ne conosse un parol, it ne auxilia me que yo save que it es un
adjective o altricos, tam long quam yo ne conosse li sens. Tal regules
ne existe in null lingue. E noi ne desira haver un aspect simil a ti de
Esperanto. It vell forsan esser altri, si noi vell haver a disposition
20 vocales divers.

Haver li vocales *a, e, i*, in li verbes esset secun mi
opinion un facilisation por li parol-formation, ye derivation del
participies. Secun vor metode on nu ne save ca on deve dir
_perceptibil_ o _perceptabl_, _provenienz_ o
_provenianz_, _competenz_ o _ competanz_,
_protuberenz_ o _protuberanz_ .

Vor finale *ier * in _venier, audier, aperier, morier,
ofrier, patier, sentier, portier_, etc., terribilmen repugna me!
samli formes quam _ament, laborent, practiquent_ (practicant!) o
_practicent..._ Per li exclusion del _a_ resulta un enorm
masse de paroles in queles li radica deve esser mutat, p. ex.
_debarquer_, _debarcation_, etc., etc. Yo vell consiliar vos
ante que vu fa tam grand propositiones, experimentar practicmen vor idé
aplicante it in corespondentie. Tande vu vell vider a quel desfacilitás
vu ariva. In omni casu yo considera li mutation del radica quam un cose
plus complicat quam haver verbes in *a, e, i.* -- In plu,
*ier* ja es sufix: _saladiere, incriere, candeliero._

Al assertion que it es desfacil aprender quel verbes fini per
*ar*, quel per *er* e *ir*, yo ne posse
consentir. Quande yo aprende Esperanto footnote:[Li originale
contene analog exemples ex li reform-proposition de
Rosenberger pri su «Neutral», queles hodie plu ne es actual.]
yo ya anc ne save ca yo deve
dir: konjugi o konjugacii o konjugaci, deklini, deklinaci, o
deklinacii, ma si on conosse alquantmen li paroles international in
_-ation, -ition, -ant, -anz (-ance), -enz (-ence), -ienz
(-ience),_ on anc save qualmen fini li verbe. Naturalmen on deve dir
educ**a**tion, nam ti parol ha desde long perdit li etymologic e
logic conex con L. _ducere (ducter)_ . -- It ha devenit un nov
radica autonom.

In plu just ti verbes (in *-er* e *-ir*) es li
paroles fundamental, queles sta con prim jure in li lexico, nam it ne
existe verbes derivat per *-er* e *-ir*, omnis fini
per *-ar*; con li unic exception de _ unir_.

Li substantive ne have finale special; it deve restar totalmen líber
por posse admisser omni neologism queles presc sempre es substantives.
It es caracterisat per li articul. On sempre posse adjunter un eufonic
*e*, ye acumulation de consonantes o quam distintion, ye
homonimes. Li son *e* es medial e ínexpressiv, e pro to it
have li tache, índefinit luder buffre e servient por omnicos. Masculin
derivates de entes vivent fini per *o*, feminin tales per
*a*. Ma ex to ne seque que on deve dir patr**o**, nam
it existe solmen patres masculin, do patr**e** e
matr**e**. Ma on di: _leon, leono, leona,
leone**ll**_. Naturalmen ex to ne secue, que omni paroles
finient per *o* o *a* es mannes o féminas, ma solmen
si ti finales es juntet a paroles significant entes vivent. Li finale
*u* max sovent significa alquicos abstract, spiritual:
_usu, spíritu, principatu_.

Autorisat adaptation e traduction ex lingue german de Ilmari Federn.




## Latino sine Flexione criticat per un adherent



_Li redaction de Cosmoglotta ha recivet un circulare scrit in Latino
sine Flexione (o Interlingua) «Epistula aperte ad socios de Academia
pro Interlingua». Su autor, sr Leonard Weber, esset successivmen membre
de ldo e Latino sine Flexione. Noi reproducte in sequent su circulare in traduction
Occidental, substituente, por evitar miscomprenses li plu caracteristic
nómin «Latino sine Flexione» (abreviat LsF) al plu general
denomination «Interlingua» (abreviat IL) usat del autor._

In Latino sine Flexione sempre li sam defectes es criticabil:




1. Latino sine Flexione es un lingue ínperfect, defectosi, max desfacil ex li altri
vivent systemas de lingue artificial (Novial, Esperanto, Occidental,
Ido), benque it es li max sympathic.

2. Li etern discussiones del API (Academia pro Interlingua) es li cause
que Latino sine Flexione pos 30 annus ancor ne es pret, e have mult ínperfectiones, quo
ne facilita li labor por su propaganda e divulgation.

3. Volapük ha morit ne solmen pro su exagerat artificialitá, ma anc pro
li mutationes introductet in li fine de su existentie. Anc Ido ha
introductet mutationes de regules, quo practicalmen ha causat li regress
de ti sistema, benque Ido es mult plu bon quam Esperanto.

4. Esperanto ne introducte mutationes de regules e ti L.I. progresse
mersí a su regules ja stabilisat. Mult Esperantistes aconosse li
defectes de lor lingue, ma ne vole introducter ameliorationes. Ili opine
que nu ne es témpor favorabil por mutationes -- antey un max eficaci
propaganda e poy victorie e introduction del necessi ameliorationes.
Cert interlinguistes have un special plesura in etern discussiones pri
varie interlinguistic problemas -- talmen ti discussion ne cessa
nequande e nor idé resta sempre discussibil e va nequande esser
introductet in un practic solution. Noi deve cessar ti discussiones e
pensar pri li introduction de Latino sine Flexione in li practic vive.

Vi li cardinal defectes de Latino sine Flexione:



a. Li ambiguitá de mult notiones es ínsuportabil, p. ex,:

- _latere_ = Occidental: brick por construction de edificies.
- _latere_ = situation dextri o levul (Occidental: láter).
- _tabula_ = Occidental: table e tabul.
- _lege_ = Occidental: (yo) lee e lege.
- _tecto_ = Occidental: tegment e plafon.

b. Li ínperfect definition e mem manca de prepositiones, pronómines etc.
p. ex.: _super_ significa in Occidental sive _sur li table_ sive
_super li table_.

_illo_ = Occidental: pronómin personal del triesim person singulari
(Occidental: il) e pronómin demonstrativ (ti).

Anc _ut_ = Occidental: _quam_ e _por que_ (Italian
_come_ e _affinché_) es un ínutil ambiguitá.






* In nor version noi ha in parte substituet explicationes comprensibil
por Occidentalistes al definitiones e national paroles citat del autor.

c. Latino sine Flexione have til hodie null pronunciation stabilisat. To es un grav erra.
Noi proposi li pronunciation italian. Si li italianos vell in future
mutar li pronunciation anc Latino sine Flexione posse far sam. In li annu 2500 Latino sine Flexione va
haver un pronunciation egal a italian. Li form de pronunciation es
vivent, do mutabil, ma li ortografie posse esser mort, do ínmutabil!!!
Noi prefere un ortografic modern: th = t, ph = f, etc.

d. Latino sine Flexione es plu desfacil quam Ido, Esperanto o Occidental, nam it have
pluri expressiones por li sam notion -- to génera ínutil desfacilitá por
li studiantes, quo observar yo havet mult ocasion. Noi deve selecter por
omni notion un expression p. ex.: «cum frequentia = saepe = sovente»,
«valde = nimis» (Occidental: tro), «denique = tandem = in fine = ...»
Noi opine que it es plu bon posseder un minu grand númer de expressiones
por alcun notion por posser evitar complicationes in li studie. Talmen
noi have in Latino sine Flexione 3, 4, 5 vez plu mult vocabules a memorisar quam in Ido,
Esperanto etc. Latino sine Flexione deve esser plu facil quam un altri sistema, ma ne plu
desfacil! Latino sine Flexione existe ne solmen por latinistes ma anc por altres.

e. Noi vide un confusion inter li divers LsF-istes in li aplication de:
_per_ e _pro_ . Un di: «camera _pro_ dormi»
(dormitoria) e li altri: «camera _per_ dormi». Ido have un
regul plu clar, evitante ambiguitá (pro = motive, per = medie). (Red:
lu sam vale por Occidental).

f. Li manca de un conditionale provoca sovente confusion e obscuritá.
Noi proposi: _vel_ o _vell, an u..._ o un altri form por
expresser li conditionale. Yo ja ha proposit li particul _vel_:
me vel da si te da, me u da si te da... (yo vell dar si tu da).

g. Li inregularitá del participie passiv producte ínutil desfacilitá por
studiantes: por li participie passiv noi proposi li desinentie
_-t_ adjuntet al tema del verb, p. ex. de _exprime = exprimet
(expresso, scribet = scripto._ Ti form es comprensibil ye prim vise.
_Lecto_ (Red.: li autor fa remarcar que it ne acte se pri li
altri sens de _lecto_ = lette por dormir!) = _leget. Me habe
lecto = me habe leget_ (Occidental: yo ha leet) es comprensibil benque li
tema es deformat.

Quelc LsF-istes, precipue Italianos, time un deformation del tema latin,
e considera tal deformation quam minu comprensibil ye prim vise. _To
es un erra!!!_ Si noi judica talmen, tande li tot Latino sine Flexione deve aparer
nos un Latin deformat!!! It es plu bon far poc deformationes del tema
latin quam suffrer sub li desfacilitá quel es procurat nos per li fact
quande noi vole detecter li tema del participie passiv. Quo es plu
important, facilisar li studie per poc deformation, quasi ínvisibil, o
far li lingue plu desfacil pro li intuchabilitá del sam tema? Noi ha
selectet (Li autor usa li form _selecto_ e in parenteses
_seliget_) li unesim casu!

h. Li usa del témpores ne es exact. Durant que noi parla, noi ne save in
quel témpor alquicos eveni. Noi considera it quam plu bon usar un
definition plu strict e plu clar, plu curt, nam Latino sine Flexione deve esser un lingue
practic, quam noi vide in Ido e Occidental. Do
infinitive con desinentie *-r* o *re* (amar-e)

preterite con desinentie *-t* (amat)

imperative con particul *o* (o ama, o illos ama!)

Por li duesim person li tema sol sufice: ama!




i. It es un cose urgent que noi edite un ampli manuale por li studie
de Latino sine Flexione, simil al manuale de Beaufront por li studie de Ido. Noi have til
hodie null vocabularium modern! Li vocabularium de Peano es bon solmen
por latinistes e ne por studiantes e scoleros. Divers nationes have
divers modos de diction. P. ex. un polonese di: li avio canta
_sur_ li ciel durant que altri nationes di: _in_ li ciel.
Noi ne insiste pri nor propositiones, ma noi desire stabilisar li
regules de interlingua.

Noi deve sequer li usu de altri adeptes de L.I. Noi deve crear
congresses periodic, chascun annu in un altri cité, quam li Idistes,
Esperantistes, etc.

Noi deve convocar un conferentie del LsF-istes por stabilisar tandem li
regules de Latino sine Flexione. Si API ne seque ti opinion, quel es «vox populi»,
tande noi ne posse progresser -- li hodial situation crea grav dangeres
por li deman de nor comun e nobil idé -- un lingue auxliari
international.

IALA have li sam scope ma su labore es tro lent.

Con max grand estima: _Leonar WEBER_

docente del Academie Veterinari in Lwow -- Polonia -- Kopernika 20


## Desfacil divorcie

Pos 10 annus de maritage, Sr. Durand e su marita vole divorciar. Ili ea
che li pace-judico a quel ili exposi lor intention.

-- Esque vu have infantes, il questiona:

-- Yes, noi have tri. Ma ta jace li desfacilitá. Yo vole du de ili e mi
marita anc vole du.

Li judico reflecte un poc e dit:

-- Vole vu un consilie? Nu! Si chascun de vu vole haver du infantes
ante separar vos de unaltru, retorna ad hem in pace e efortia viver
amicalmen durant quelc mensus til quande un quadresim infant va arrivar.
Tande null obstacul va impedir vor divorcie.

Sro. e Sra. Durand revenit ad-hem demí-satisfat del consilie.

Un annu poy, li judico incontra Sr. Durand e questiona le:

-- Quo nov evenit, mi amico?

-- Ne alquo bon! Mi marita just recivet du gemelles. Omnicos deve esser
recomensat.


## Homan saventie

On ha calculat que in 450 annus on ha
printat 10-30 milliones de libres e que plu quam 200.000 apari chascun
annu, sin contar li 80.000 revúes e li 40.000 jurnales publicat in li
munde.

Malgré li marcha del témpor, alcun objectes es tractat con un abundantie
sin cessa renovat. In 1900 on evaluat ja ye plu quam 12.000 li númer del
libres pri Jeanne d'Arc; Goethe ha inspirat plu quam 20.000 libres, ma
it sembla que a Napoleon apartene li record con 70.000 libres editet pri
su person.

E li bibliotecas, temples del homan saventie, inricha se sin cessa. In
un sol annu li National Biblioteca de Francia recivet 14.639 libres e
547.330 jurnales in legal depó. In sam témpor it hat comprat 2900 libres
e 23.000 numerós de revúes, recivente in ultra 129 donationes de Francia
e 7600 de extrania.




## Li accentu in li lingue international

In li organ del «Academia pro Interlingua» (Latino sine Flexione) «Schola et
Vita», annu XIII, N°3, Sr. Mastropaolo presenta un labor pri li
accentu. Pos har statuet 8 rubricas con general regules (ma ja contenent
un númer de exceptiones e ínacustomat accentus) il da regules de accentu
por céteri vocabules, ordinat secun lor sufixes e desinenties, u il ha
ancor omisset, quam il confesse, vocabules rarmen usat in I. L.

Ti enumeration contene 8 págines con plu quam 200 divers finales. Che
3/4 de ti gruppes analisat, trova se ancor exceptiones de ti 200 gruppal
extra regules. Esque vermen on posse presentar al publica por general
usu un tal complicat sistema?

Ma mem bon conossores de classic lingues ne va posser rectmen aplicar li
regules, proque mem li paroles de grec orígine in I.L. have un accentu
foren, i.e. ti del italian, (nam li ver accentu del antiqui latin on
hodie ne conosse). E ti accentu italian es foren al international usu.



Mem si un parol de grec orígine vell subordinar se tam al regul general,
quam al usu international per su accentu. ti accentu es mutat secun
italian, p, ex. Olymp**i**ade, myr**i**ade,
pl**é**jade, **à**gape, b**ô**lide,
astr**ô**nomo, anthrop**ô**phago, etc., etc., durant que in grec ili have
li accentu sur li preultim síllabe: ag**â**pe,
astron**ò**mos, etc. Ma «hippodr**ó**mo» in I. L.
seque li modern accentuation italian durant que in antiqui grec on di
«hippodr**ô**mo» in I. L seque li modern accentuation italian
durant que in antiqui grec on di hipp**ô**dromos. Talmen li sol
criterie del accentuation in Interlingua es li accentu italian!

Just quam li pápa sempre deve esser italiano! Un lingue presuposit quam
international e por usu de omni classes del population e ne solmen por
classic filologos o nascet italianes deve esser tam simplic e regulari
quam to es possibil e juntibil con li altri postulationes a un tal
lingue, tam plu si pluri modem lingues p. ex. F. possede un tre simplic
e clar metode.

Tam li accentu quam anc li antiquat formes del *paroles* in L.
s. F. (Interlingua) es foren al spíritu modern. Certmen on deve
*departer* del latin. ma solmen de ti latin quel vive hodie in
li international paroles, ma *evoluer* it, anc in li direction
del regularisation secun li exemple del modem lingues, ma ne conservar
omni antiquallia.

On ne posse retrotornar li historie e li evolution.

E. de WAHL.


## It existe ancor bon judicos

Quande li american senator
Borah esset judico in su natal cité de Boise, un povri olda esset acusat
pri furte de pane. Li fémina ne hat manjat desde du dies quande ella
esset captet in flagrant delicte.

-- Mi povri amica, Borah dit, li lege obliga me condamnar vos a un
punition pecuniari de 5 dollares. Yo self va payar it por vos. Ad ultra,
yo condamna omni persones present in ti sala a payar un 1/2 dollar a
vos, pro li rason que ili ne honta esser cive de un cité quel abandona
li povres e li oldes til un gradu que ili es obligat furter.




## Pro quo yo abandonat Esperanto

Ja desde mi adolescentie yo ha sentit un profund interesse al idé de
international comunication per medie de un lingue auxiliari.

Benque yo hat aquisitet un mediocri conossentie del lingues hispan e
german (mi lingue matrin es anglés) e hat leet pluri ovres pri filologie
comparativ, tamen, til quande yo leet li ovre «Spíritu de Occidental»
de Sr E. de Wahl, yo ancor savet tre poc pri quo deve e quo ne deve
constituer un lingue auxiliari international.

Do, in etá de deci-nin annus yo aprendet Esperanto e adheret al gruppe
local. Yo bentost devenit un del activ membres del gruppe u mi fluent
parlada del lingue evocat invidie che li altres, quo yo deve atribuer ne
a alquant superiori linguistic habilitá, ma a mi precedent studies del
lingues national citat, queles dat me un grand avantage quande yo
comensat aprender Esperanto, talmen que yo manet ignorant del mult
desfacilitás queles presenta se al monoglottic Anglese.

Por exemple, yo hat ja aprendet li usa del acusative in german, e li
conjugation de verbes per inflexion in hispan. In ambi lingues li
adjective acorda se con li substantive in númere e génere, e in german
anc in li casus obliqui. Do, quande yo ocupat me per Esperanto, yo ja
stat sur terra conosset.

To, quo yo tande ne remarcat, es que omni ti complicationes es totalmen
ínnecessi e forma un ínsuperabil obstacul al universal adoption de
Esperanto quam duesim lingue por omnes.

On ha ja scrit mult pri li defectiv systema de derivation in Esperanto,
e li superioritá del derivation in Occidental ha esset explicat tam
plenmen e clarmen, que it vell esser superflú provar tractar denov ti
láter del afere.

Ma it existe in Esperanto altri desfacilitás queles on presc nequande
mentiona durant interlinguistic discussiones, por exemple li distintion
inter li possessiv pronómines _«lia, shia, ghia, ilia»_ e li
possessiv pronómin reflexiv _«sia»_. Por justificar li
existentie in Esperanto del dit reflexiv possessiv pronómin «sia» hay
in li manuales mult exemples simil a _«Johano ordonis Petron, ke li
konduku al li_ *sian* _chevalon»_ (Johan comandat
Petro que il mey ducter a il su cavalle (i. e. de Petro). Pro que li
frase in supra es un frase composit, «Johano» es li subject solmen del
unesim proposition, li subject del duesim o subordinat frase es Petro
quel deve ducter a Johan su propri cavalle, do on deve usar «sia» quel
apartene al subject.

Secun mi saventie li sol popules in Europa queles have un simil
construction in lor lingues matrin es li scandinaves.

In ultra li «Lingva Komitato» desaproba omni simplic Esperantistes
queles prefere scrir _«Mi vidis lin eniri la arbaron»_, (yo
videt le intrar li forest), talmen evitante li dilemma, ca scrir
«enirantan»
o _«eniranta»_, dilemma quel nasce pro li nuancie inter tal
frases quam _«Mi trovis la pomon maturan»_ (yo trovat li matur
pom) e _«mi trovis la pomon matura»_ (yo trovat matur li pom).



Mult anglés Esperantistes trova se sempre in dúbit quande ili desira
expresser li passive in li témpor passat, pro li superabundantie de
passiv participies «*ita*», «*ata*», e
«*ota*». Lass nos prender quam exemple li frase: «Many
people were killed in the earthquake», in Occidental: «_Mult homes
esset mortat in li terre-tremore_». Si noi vell dir, in Esperanto:
«_Multaj personoj estis mortigitaj en la tertremo_» noi vell
expresser li equivalentie del anglés pluquamperfect -- «_had been
killed_». Si noi traducte per «_estas mortigitaj_», noi
traducte li perfect «_have been killed_», quel inter
anglés-parlantes es usat quande on refere a tre recent evenimentes.
Ancor, si vell dir «_estis mortigataj_» on vell interpretar it
talmen «_were being killed_», quel es li anglés «form
progressiv». Do, malgré li fanfaronant flexibilitá e richess de
Esperanto it ne posse traducter li passate definitiv de un simplic
passive anglés pro que it efortia aplicar un tro minuciosi expression de
témpor a un ordinari assertion. Aparentmen li Esperantistes opine que,
sin tal complicant constructiones, precision es ínatingibil, e in
consequentie li lingue es chargeat per tant regules de sintaxe, flexion
e modos verbal que li majorité del publica renuncia al lingue, pro
desesperantie.

Pos har mastrisat Esperanto per medie del exhaustiv manuale «_Cox's
Grammar and Commentary of Esperanto_» -- un libre quel abunda ye
regules e pulula ye subtilitás grammatical, yo comensat coresponder con
coidealistes in divers landes de Europa. Ma yo constatat que, exceptet
tis queles utilisat Esperanto por scopes political, li corespondentes
hat aprendet li lingue solmen quam marotte. To, junt con li facte, que
Esperanto self es separat del general structura e vocabularium del
lingues europan, impedit li aquisition de alqual cultural profite.

Qualcunc lingue li homes mey adopter por international comprension,
sempre on va hauster ex li rich tresor del radicas e afixes greco-latin
li materiale por li denomination e tractation del multissim doctrines,
idés, inventiones a decovritiones, etc. del modern epoca.

Do, li lingue international deve esser constructet in tal maniere, que
li ja existent nomenclatura international posse incorporar se, in li
idioma selectet, plenmen e naturalmen, con li minimum de modification de
form e ortografie. _William Henthorne_ (Anglia)


## Comparation

|===
| Esperanto | Occidental

| Multaj kompetentaj personoj estas konvikitaj ke kelkaj ŝanĝoj kaj
plibonigoj estas dezirindaj, kaj eĉ necesaj.

| Mult competent persones
es convictet que quelc changes e ameliorationes es desirabil e mem
necessi.

| Ekzemple, la multaj groteskaj kaj absurdaj finajoj per «jn»
devas esti aboliciitaj. Tiaj kaj aliaj malfacilaĵoj estas en Occidental
forigitaj.

| Por exemple, li mult grotesc e absurd finales per
«jn» deve esser abolit. Tal e altri desfacilitás es in
Occidental supresset.

|===




## Grand númeres

It es interessant constatar que divers popules have tre diferent
notiones aritmetic. Alcun rasses primitiv completmen ignora li sens del
cifres. Lis Baccairi, tribe del fluvie Amazona, possede solmen six
ciffres in lor lingue e es íncapabil calcular plu mult. Li Botocudes de
Sud-America ne mem distinte inter _du_ e _mult_. Pos li
unité ili have un sol término por omni númeres.

In li lingues indo-europan li cifres de 1-100 es familiari a omnes; por
far intrar in usation grand cifres, tamen mult témpor esset necessi. In
li 16-esim secul li celebri german calculator Adam Riese ancor ignorat
li término million quel il viceat per li formul «1000 vez 1000». Li
exact scienties, specialmen astronomie, ha mult contribuet propagar li
usation del grand cifres. Un antiqui popul tamen ha sempre monstrat
remarcabil aptitás por li representation del númeres. In Hindustan, ja
in li epoca de Buddha, on usat númeres queles apare nos fantastic.
Populari legendes parlat pri reyes possedent 1000 billiones de
diamantes, o battallies ye queles partiprendet 10000 sextilliones de
simios!

Concernent li nómines de grand númeres it es util atenter a un cert
divergentie in li usu, quel posse causar desagreabil erras ye
traductiones: Li majorité de nor lingues alterna million (mil milles),
milliard (mill milliones), billion (mill milliardes o un million
milliones), billiard (mill billiones), trillion, trillard, quadrillion,
quadrilliard, etc., secun necessitá.

In contrari li lingue francés e li american anglés ne usa nómines
finient per -ard. Por ili un billion es un milliard (in francés ambi
paroles es considerat quam sinonim), e un trillion es un billion, etc.
Occidental seque li sistema plu international quel presenta du clar
avantages:

Unesimmen li intercalation del *-ardes* inter li
*-iones* permisse extender li serie de nómines numeral a
númeres mult plu alt.

Duesimmen li nómines mill-(1), bill-(2), trill-{3), quadrill- (4),
quintill-(5), sextiIl-(6), etc., etc., coresponde exactmen al exponent
del potenties de un million e un milliard queles ili designa:



Un million -- 1000000 1

Un billion = 1000000 2

Un trillion = 1000000 3

Un milliard = 1000000000 1

Un billiard = 1000000000 2

Un trilliard = 1000000000 3

Ti coincidentie explica li nómines, it es util al matematicos, e a noi
altris it permisse strax comprender li valore de tal astronomic númeres.
Por exemple un sextillion es scrit per six vez li 6 nulles (zeros) del
million. Deci mill sextilliones (= deci sextilliardes) do es: 10.000,
000 000, 000 000, 000 000, 000 000, 000 000, 000 000,

Li **-iard**-númer sempre have tri nulles (zeros) in plu quam li
*-ion* corespondent.

Do, Franceses e Americanes, atention quande vu traducte grand númeres a
Occidental! Vi un tabelle facilisant li comparation:





_Sistema international -- occidental_ -- _Sistema
francés-american_

Million -- Million

Milliard -- Billion (milliard)

Billion -- Trillion

Billiard -- Quadrillion

Trillion -- Quintillion

Trilliard -- Sextillion

Quadrillion -- Septillion

Quadrilliard -- Octillion

Etc., etc... -- Etc., etc.

I.F.


## Li centres de interesse

Por augmentar li interesse e utilitá del *Vocabularium del centres
de Interesse in Occidental*, publicat ante poc mensus in nor
Centrale de Chapelle noi intentet ilustrar it per litt esquisses del max
conosset objectes citat in chascun capitul. Tecnic desfacilitás
regretabilmen impedit nos realisar ti bell projecte, ma li coidealistes
utilisant nor Vocabularium va trovar nu li desirat ilustrationes in un
brochura just aparit in francès che li _Editions SPES_ de Lausanne
por li docentie
del dessin e titulat «_Le croquis rapide_». Li present image,
extract de ti brochura, monstra un lecion concernent li _lixivation,
li nettation del vestimentes._ (Li titules de chascun figura es in
francès e ne in Occidental). Coidealistes desirant comprar li metode,
700 figuras, posse obtener it del _Institute Occidental in
Chapelle_ por fr. 2,50 sviss.




## Li dessin del infantes

Forsan on memora que in 1935 _Cosmoglotta_ hat publicat un
dissertation in quel noi exposit ye li unesim vez li resultates de nor
long serchas pri li leges del dessin infantin. Li sequent annu ti leges
esset developat completmen in un libre publicat in francés «_Le
dessin libre_». In 1937 li 8-im international congress del dessin in
Paris interprendet un general discussion pri ti tema chargeante me
redacter li oficial general raport por informar li circa 500 delegates
venit del tot munde. Ti raport esset anc publicat in german, anglés,
tchec e nederlandés.

Desde pluri annus it existe un oficie international por studiar
scienticmen li dessin infantil, it es li «Institute international
por li studie del dessin che li yunes» Sub li direction de su activ
e simpatic
director Sr. prof. J. Weidmann (Adresse: _Pestalozzianum in Zurich,
Svissia_) ti institute colecte infantin dessines provenient del tot
munde e classifica les in un folieteca facilmen consultabil.

(image)

Li ci-junt pictura, quel es tipicmen infantin, just proveni del
Institute de Zürich. Analisante it on va facilmen verificar li leges
particulari al infantin vision e queles noi developat in
_Cosmoglotta_ nr 101.

Li unesim caractere visibil in ti composition es li
*juxtaposition* de omni elementes: li persones, árbores,
flores, montes es dessinat in lor totale, li unes apu li altres, sin que
jamá ili recovri se reciprocmen,
mem in parte. E tamen in li natura presc sempre li objectes
presenta se li unes detra li altres e plu o minu celat.




Li duesim caractere del dessin infantin es li constant
*repetition*, nominat anc *automatisme*, del sam
element. Quande li infante ha
trovat un maniere representar un árbor, un flor, un avie, il repeti ti
elementes automaticmen, sin changear les. To es evidentmen plu facil por
il.

Un triesim caractere anc salta al ocules. Li persones del farandole
sembla cader a levul e a dextri pro que li dessinator ha elevat les
_perpendicularimen_ al via e ne verticalmen. A un adult ti via
sembla in facte ascender poy descender ma por li autor it es perfectmen
platt. Li infant ha suposit se plazzat _súper_ li farandole e ha
dessinat li via _videt del ciel_ por posser conservar a it su rond
form. E savente que li farandolistes es perpendiculari al terren il ha
dessinat les talmen. Finalmen il ha representat li tri persones del
centre
_horizontalmen_ videt. Curtmen dit, li infant ha utilisat du
diferent punctus de vise in li sam dessin quam fa li tecnicos in
geometric dessines (plan e elevation). Fro to on sempre constata in su
ovres un *inclination sur li obliqui lineas*.

Un quaresim caractere ne es facil a decovrir in prim vise. Ples examinar
li montes e li flores: omnes es inclinat vers dextri. Longmen on ha
serchat li cause de ti lege quel es general che omni infantes de
occidental civilisation. Ma in 1935 in li congress international del
dessin in Bruxelles yo posset dar li explication: Ti general
inclination es debit al *hábitu del inclinat scritura* nominat
_anglés_. Li signatura in li inferior dextri angul del dessin
pruva que li scritura del autor es realmen inclinat.

Noi lassa a nor letores li plesura constatar li sam particularitás in
altri dessines infantin de su land e in prim in li dessines de su propri
infantes si ili have li joya posseder filies. Omni educatores vell dever
posser analisar un dessin infantin por saver qualmen impedir li erras
max comun.

Forsan nor tchec amicos va esser interessat del facte que nor
«_Dessin libre_» ha just esset publicat in tchec in Praha, che
_Nakladem Ceské Grafické Unie, A.S._ sub li titul *Volné
Kresleni*. In ti traduction ili va retrovar omni principies de
queles Cosmoglotta iniciat li publication in 1935.

*Li unesim morte de Kipling.* -- Ante 15 annus, li grand
scritor anglés quel morit in li comensa de 1936 esset tre astonat,
apertente un matin su jurnal, trovar su necrologic noticie, ad-vere tre
elogiós.

Kipling prendet su plum e scrit al director del jurnale tam gaymen quam
íngratmen:

____
Senior, vor jurnal anuncia mi morte. Pro que vor informationes ha
semblat me sempre excellent, yo considera ti nova quam exact. Ples do
haver li bontá anullar mi abonnament quel apari me quam ínutil desde
hodie.
____




## Geografie


### Polesia

(Image)

Esque on vell creder que it existe ancor primitiv populationes in Europa?
Ili habita circum li cité de Pinsk proxim li frontiera oriental de
Polonia. Li revúe «La Nature» del 19. nov. 1934 publicat pri ili un
grand studie informativ de quel noi cita li sequent passage:

____
In verne li Polesia presenta li aspect de un vast mare long de plu
quam 200 km e larg de 80 km, mare sur quel vola bandas de movettes e
savagi anates.

Quande in may li aquas retrae se, li morasse aspecte variatmen.
Generalmen it es un herbosi planage, semat de juncs e de cannes e
extendent se al ínfinite...

Hodie li caractere del Polesia changea rapidmen, li cultivabil terras es
conquestat sur li forest quel on abatte e sur li morasses queles on
ex-sicca mersí a canales de exflution. Li guvernament polonés intente
exsiccar completmen li morasses de Pinsk. To es un tache gigantesc, nam
on va dever conquestar 2 milliones de hectares de fertil terren, tache
quel equivale al siccation del Zuidersee per li Nederlandeses.

Li villages del region de Pinsk es situat in li interiore del morasses,
in li bord del riveres, ta u li rive es sat elevat, su insulettes
sandosi es tre distant de unaltru. Plu on ea vers ost, plu li land
deveni savagi. Ante apen quelc annus, on decovrit litt villages
completmen isolat in li morasses e de queles li habitantes, vivent in un
statu primitiv, possedet null civil inregistration. In altri villages li
indigenes ignorat completmen li guerre de 1914-1918 e ne savet quo es un
tren o mem un scaliere.
____


### De u proveni li nómines del quin partes del munde?

Necos es plu passionant quam serchar li orígine de un nómin devenit
banal pro que it es pronunciat omni dies.




De u veni, por exemple, li nómin del continentes? Por li ancian Munde,
Europa, Africa e Asia, li serchas es sovente reductet a interpretationes
plu o minu hipotetic, a fontes historic e fragmentari. Til hodie on
admisset generalmen que li nómin *«Europa»* hat esset in
comensa un grec deformation del parol fenician _«ereb»_
significant _«li terra u li sole cucha se»_. Ma esque to es cert?
Li erudite Hans Filipp ha just publicat un studie demonstrant il
falsitá de ti teorie. Secun il, Europa indicat primitivmen ne un
continent quel li Antiquos ignorat presc in tot, ma solmen li territoria
situat in li nord de Grecia, plu precismen in li littoral region de
Tracia. Mult passages in li grec literatura parla pri Europos, Oropos,
macedonian provincia. Talmen, Herodot parla pri li rey del Persos,
«quel vole ducter su armé in
Grecia pos har traversat li terra de Europa».

Quande on conosset plu bon li nordic regiones, li nómin dat in prim a un
territoria limitat esset aplicat al nov terras e sub Constantin on
nominal Europa li tot provincia circum Bizantia. Finalmen li nómin
designat li landes del Ost, e finalmen por distinter li «grand».

Concernent li nómin *Asia*, on anc deve serchar su orígine in
li grec fontes. Homeros parla pri li «morasses de Asis». Poc a poc ti
nómin designat li landes del Ost, e finalmen por distinter li «grand»
Asia del regiones primitivmen conosset, on designat tis ci per «Asia
minor».

Concernent *Africa*, on save que in li ancian grec munde on
designat li nord-african territoria sol conosset, per li nómin «Lybia».
Pos li conquestation de Cartago, li Romanos fixat se sur li litorale
e nominat li nov provincia secun li tribe del Afres: «provincia
Africa». E durant alcun témpor li du nómines: Lybia e Africa
coexistet til que li roman designation, propagat del legiones sam quam
ti legiones conquestat un plu grand númer de provincias, eliminat li
primitiv nómin quel esset conservat solmen por designar li italian
colonie.

On save que *America* debi su nómin al italian explorator
Amerigo Vespucci.

Ma por li quinesim parte del munde, *Australia*, li afere es
mult plu interessant. Li nómin «Terra australis» de quel es
derivat Australia, proveni de un curiosi geografic teorie quel ascende a
Ptoleméo e forsan mem plu alt. Sur su cart del munde, Ptoleméo dessinat
Africa e Asia quam un sol continent e traciat de it li sudic límite per
un sol linea unient India a Somalia. Li hipotetic terras situat in li
sud de ti linea esset designat de il quam un «terra australis»
ínconosset. In fact on credet ye li existentie de un austral continente,
pro que li geometres hat calculat que sin ti continent li terra ne vell
posser conservar su equilibrie.

Solmen in li XVII secul, navigatores nederlandés e portugalés debarcat
in fine sur li terra austral. It es ver que quarant annus plu tard
Tasman decovrit, in 1642 -- 1644 un terra ancor plu sudic, li insul quel
porta su nómin, Tasmania, e que in li 19-esim e 20-esim secules, li
exploratores, pussante lor viages ancor plu lontan, decovrit terras
vermen «austral», situat circum li pol Sud. Ma li continent decovrit
de Eredia e Jausz in 1601 e 1605 conservat su nómin Australia, quam por
perpetuar li memorie del geografic teses basat sur li fertil imagination
del Antiquos.


## Un vast parocia

Un imens parocia havent plu quam 140 000
km^2^, do li grandore de 1/4 del francés territoria, trova se in Ponds
Inlet, in li terra de Baffin, grand insul de Canada, traversat del
polari arctic circul. Ti parocia es directet del Patre Girard quel vive
in li medie del Eskimos desde 1915. It have 108 catolicos.

Patre Girard ha esset receptet in 1937 del pápa in Castel Gandolfo: il
ha donat a Pio XI un herbiere contenent omni specimenes del flora
polari, coliet de il durant su viages til 78 gradus de nordic
latitúdine.




## Scientie


### Li heroic etá del radiofonie.

In li conosset revúe
francés «La Nature» de oct. 1934, Sr. Gouineau, redactor de
«_Je sais tout_» (Yo save omnicos) ha racontat qualmen evenit li
unesim important radio-concert
transmisset ye grand distantie.

Ti transmission evenit li 22. dec. 1921 inter Paris e Lille, do in un
distantie de 200 km. It esset organisat de sr ing. Gouineau quel raconta
it talmen:

____
Vu save, quo li distantie de 200 km significat in 1921. Con li debil
potentie del emissor del Turre Eiffel, noi esset obligat haver in li loc
del ariva (Lille) un tam grand amplification que li local sones
parasitic menaciat covrir omnicos. Pro to yo posse revelar un anecdote
restat til hodíe absolutmen secret: li Prefecte del Departament
del Nord, li Chef-Ingeniero del Labores de Lille e yo esset
li sol persones conossent it.

Li teatre municipal de Lille es situat in li centre de un plazza
circumdat de lineas de electric tram-vias. Ti trames pro li recent
guerre esset in un statu deplorabil. Per lor rulette prendent li
currente e per lor colectores motoric ili constituet terribil fontes de
sones parasitic. Strax pos li unesim provas, noi comprendet que un
concert esset
ínpossibil in ti conditiones. Por evitar li fiasco, li Prefecte del
Nord, pos mi petition, consentit concordar con li Companie del tram-vias
por organisar un panne «ínexpectat» durant li radio-concert. Durant du
hores li Lilleses esset privat de lor usual medie de transport, ma li
unesim radio-concert de Europa ye grand distantie successat admirabilmen;
li 2000 auditores revenit ad-hem entusiasmat.
____


### Li 53-ésim plica!

Sin dúbit vu ja alquande ha plicat
per distraction un folie de paper por far de it un chapel o un batel. Ma
esque vu ja questionat vos quant vezes on posse repetir ti plica? Ples
imaginar que vu prende un folie de silkin paper tre tenui; crede vu
que
vu va posser plicar it 50 vezes?

-- To es facil, vu va forsan responder.

-- No, to ne es facil, to es ínpossibil, nam li spessore del paper vell
esser de milliones de kilometres. Ples provar!

Desde li triesim plica li folie ha augmentat su spessore 8 vezes; ye li
5-ésim: 32 vezes; ye 7-ésim: 128 vezes; ye li 10-ésim li max tenui
paper deveni tam spess que on ne posse plicar it per li manu.

Ye li 20-ésim plica, li spessore del paper atinge circa 30 metres, ye li
24-ésim: 450 metres; ye li 30-ésim it vell atinger li stratosfere. Ye
li 30-ésim it vell egalar li diametre de terra. Ye li 44-ésim it vell
preterpassar li distantie del terra al lune, ye li 53-ésim ti del terra
al
sole.


### Pluvie artificial

Recentmen on fat experimentes in li
provincia Santiago del Estero in Argentina, pri li artificial production
de pluvie per radies electro-magnetic, sub direction del ingeniero
Baigorri. On raporta que li resultates es satisfant.




## Li dronation

_Li estive ha reaportat nos li plesuras del balne in riveres, lagos e
mares, ma anc su dangeres . Li secuent articul es do de plen
actualitá._

In omni témpores, homes ha cadet in aqua; ma til un date relativmen
recent ili presc sempre morit.

In comensa on nequant donat alquicos al person quel salvat un dronate,
ma in contrari on payat un premie a qui hat traet del aqua un cadavre!
Do null desir impedir li dronation. In contrari! Li historianes raconta
que in Paris li batelleros arivat con «cruel lentore» por
preventer li total submersion. Ili mem fat comercie de mort córpores
ductente til li cité, ligat detra lor bote, tis queles ili hat trovat in
li Seine extra li zone u esset dat un gratification.

Poy quande on ha repiscat un dronate, vice strax curar le por reviventar
le, on lassat le con li demí de su córpor in li fluvie til que un
comissario arivat por protocolar. On ne audaciat tuchar le ante ti
formalitá! Finalmen, quande on decidet curar le, on pendet le per il
pedes pro que on credet purgar le talmen del aqua absorptet. Talmen on
mortat completmen li povre si il ancor ne esset mort.

Circum li fine del 18-esim secul, on comensat usar divers metodes,
frictiones, insoflationes, aquavite camforat, etc. De 138 persones
dronat in Paris in un sol annu, 99 esset salvat per ti procedes. Ancor
hodie tro mult «salvatores» con bon intention, acte tre mal in lor
eforties por reanimar un dronate. In li jurnal «Le Matin», sr Louis
Forest da li secuent preciosi consilies:

____
It vell evenir mult minu dronationes «definitiv» si on vell
curar plu inteligentmen tis queles on successa traer ex li aqua. Mult
salvatores, corageosi ma ignorant, comensa per far just lu contrari de
to quo on vell dever far. Ili extende lor «salvate» sur li dorse, li
nase ad-up. Tande strax li inert lingue retorna se e obstructe li bocca.
Null respiration es possibil. On deve, in contrari, cuchar li dronate in
comensa sur li ventre e provar mantener li lingue in extra. Poy veni li
ritmic trationes, omni systemas de artificial respiration, queles es
omnis tre bon. Poy on ne deve tro hastar. On deve sin haltar, sin
desesperar, laborar du o tri hores. E sovente ti vive reveni just quande
on vole renunciar. Quant salvatores, pro manca de saventie o patientie,
pos har traet un dronate del aqua, oblivia traer le ex su
evanescement
____




## Abonnament a Cosmoglotta

Fr. 4.— sviss; Fr. 34.—
francés; RM 2.30; Kc 26.—; 1 dollar; 4 s. anglés; Fr. 27.—
belg.; fl. 1.70; dan Kr. 4.10; sved Kr. 3.60; L. it. 18.—; 21
Esc.; 13 respons-cupones.


# Cosmoglotta B 25 (aug 1939)

Numeró 25 (4)    COSMOGLOTTA, Serie B    August 1939

D. Bunker: Quelc remarcas pri esperantistic propaganda.

In septembre passat un jurnale nederlandés, «De Zaanlander», publicat
li unesim articul de un serie pri Esperanto, durant que in novembre
aparit in li presse nederlandés un raport pri un national congress in
Den Haag, organisat del Buró «Esperanto bij het Onderwijs»
(«Esperanto in li scol»).

Li articul es self-comprensibilmen pur propaganda. Ma anc li raport fa
li impression esser scrit por li sam scope; in omni casu it es cert, que
un letor ne tre atentiv va esser misductet tam bon per it quam per li
max pronunciat unilateral propaganda. Pro ti rason it sembla ne ínutil
comentar articul e raport junt.

In ambi casus on comensa per emfasar li grand númere de adherentes. Li
raport parla pri «Li Buró, a quel es afiliat li Esperanto-Uniones e
grand societés de instructores». Li publica comprende, deve sin dúbit
comprender, que grand societés de instructores, ne essent societés
esperantistic, es afiliat a ti Buró, durant que in veritá ti societés
certmen es uniones de instructores esperantistic. Quel es li grandore de
ti «grand» uniones, pri to on ne informa nos.

Li articul fa remarcar, que por taxar li ver númere de Esperantistes in
li munde on ne deve prender in calcul solmen li membres organisat in
societés. Ma quel motive on posse haver por creder que hay mult
ne-organisat Esperantistes? Quant del «milles, yes centenes de milles
de Esperantistes» queles li autor del articul alude, (in quant ili
existe, es persones queles, pos har prendet leciones durant pluri
mensus, multvez mem solmen durant pluri semanes, ha cessat interessar se
pri li lingue? E in altri láter, quant de ili es persones queles usa
Esperanto por altri, plu important international relationes quam li
exchange de postmarcas, de postcartes ilustrat, o in li max favorosi
casu por coresponder ye intervalles, amicalmen e banalmen, con membres
de curses o societés in altri landes.?

Li presidente del congress constatat, que tant persones ex omni partes
del land hat acceptet li invitation assister ti congress. Omnes
suposibilmen esset ja convictet Esperantistes; it do acte se plu pri
organisation e discipline in li ranges del Esperantistes quam pri
interesse che li grand publica. On raporta, que ex plu quam duant landes
venit 110 lettres de simpatie, scrit in Esperanto, quam resultate de un
unic anuncie in li Esperanto-presse. Ancor un pruva de organisation e
discipline? Esque on anunciat solmen que li convenida va haver loc o
esque on urgentmen invitat omni instructores-esperantistes assister it?
Esque li anuncie aparit un sol vez in un sol jurnale, o un vez in
chascun de mult jurnales, o mult vezes in un o mult jurnales? Per altri
paroles, esque li presentie de tant Esperantistes esset spontan o
organisat?



In plu li presidente constatat con satisfation, que li interesse pri
Esperanto quam branche de instruction ha crescet; in quel circules, to
il ne dit. Li scritor del articul asserte, que li grand númere del
Esperantistes forma un cert «potentie». Ma ti crescentie e ti potentie
ne ha suficet por impedir, ni que on deve aconosser un stagnation total
in li «progress» de Esperanto («Wij zijn met het Esperanto
vastgeloopen»!) ni que li ministre de education, secun un membre del
parlament quel parlat in li convenida, «regretabilmen», sin alcun
argument, refusat permission conossentar li eleves del seminaries con
Esperanto. Li articul anc ne mentiona, e nequí constatat to in li
congress, que li crescentie del «Esperantistaro» in omni casu ne ha
esset sat «spontan» por posser enunciar(?) max intensiv, unilateral e
misductent propaganda. Proquó ne dar un statistica del
Esperanto-organisationes e jurnales (anc de tis queles ja cessat
exister, con indication del cessation), con li númer de: (1) nov membres
(abonnatores), (2) membres (abonnatores) queles demissionat, e (3)
membres ye p.ex. li 1. januar -- to omnicos por chascun annu desde li
fundation de chascun societé o jurnale? Etsí on considera li statistica
solmen quam «l'art de grouper les chiffres», on ne posse negar, que
un tal resumation vell haver plu grand valore testimonial (benque forsan
mult minu grand valore propagandistic!) quam li exemple citat, a saver,
que che li Federation (Nederlandés) de laboreros-esperantistes li númere
de partiprendentes del curs por li seson 1936-37 atinget un totale de
5600, durant que in 1937 plu quam 1000 persones partiprendet un
Esperanto-exámine. Nam quo significa to? Ne un totale de 6600, ma que ex
5600 laboreros solmen admaxim 1000 partiprendet un exámine; yo di
«admaxim», pro que ya anc altres partiprende li sam exámines. Per
altri paroles, solmen *un* ex six o sett eleves aprendet sat mult por
partiprender li exámine A, quel es tam facil, que li possession del
diploma nequant demonstra, que on mastrisa li lingue. In plu, on ne di,
quant de ti 1000 recivet li diploma! E quant de tis resta in qualcunc
ver sens activ Esperantistes?

Finalmen, on posse riscar li suposition, que anc ti «ún exemple ex nor
propri micri land» es in alt gradu misductent. It ya es probabil, que
just in Nederland, quel es conosset pro li interesse de su habitantes
pri lingues foren, li númere del partiprendentes che tal curses es
relativmen, mem absolutmen, mult plu grand quam in altri landes con un
population quin o six vezes tam grand.






Li ja citat membre del parlament conclude ex li ínpossibilitá far
ulteriori progress, que on deve introducter Esperanto in li scol. Li
opiniones pri li usa de pression difere sat grandmen; ma on deve in omni
casu esser cert, que li scopes queles on vole atinget per fortie vermen
vale li pena esser atinget. Un instructor citat ott questiones ex divers
exámines, queles nequí del assistentes in li congress posset responder;
on opinet que to pruva que on posse eliminar mult ballast e remplazzar
it per Esperanto. Logica de Esperantist! On ya posse con egal jure
recomandar li introduction in li scol de instruction pri li solution de
enigmas o pri
ping-pong (table-ténnis)! Lu sol decisiv es li utilitá e
scope-conformitá del cose a docer; e li pruva manca, que Esperanto es li
max util substitute. Adver on assertet, que li instruction scolari de
Esperanto «ne es un perde, ma un ganie de témpor, pro que tis queles ha
aprendet Esperanto va sequer li instruction in altri branches linguistic
tam plu facilmen». Ma si to ne significa, que on aprende plu mult
Francés, Anglés, o German in p.ex. quinant hores, pos quinant hores de
Esperanto, quam in cent hores sin Esperanto, it ne significa necos; quo
céterimen sembla tre probabil. On adplu declarat, que «Esperanto es un
lingue vivent, quel facilisa li contact con extranes, it ne importa in
quel land on trova se» -- si solmen (ma pri to on tacet!) on cuida
frequentar null altres quam Esperantistes! Céterimen it vale anc pri li
tal nominat «lingues modern», e ancor plu pri Occidental, quel es
comprendet in grand parte de omni educat Europanes e Americanes sin
studie anteyan!

Prof. Dr. Gorlach Royen remarcat, que hay tant lingues in li munde;
suposibilmen il volet dir per to, que on evidentmen ne posse mastrisar
les omni, e que pro to lu max practical es aprender Esperanto. Ma proquó
just Esperanto?  Chascun lingue international vell servir tam bon, e un
lingue quam Occidental, pro conosset rasones, mem mult melior.

«Hitler e Chamberlain», on lee in li raport, «vell har conferet mult
plu facilmen con unaltru (in Godesberg e München. Rem.red.) si ili vell
har conosset Esperanto»; anc, on posse responder, si ili vell har
conosset un altri lingue, p.ex. Francés. Ma por conferer pri important
coses it es absolut necessi, que on parla li lingue conferential quasi
perfectmen, quo ye un lingue tam ínnecessimen complicat e ínnatural quam
Esperanto ne sembla tam facilmen realisabil.




Naturalmen on anc mentionat li «ideal signification de Esperanto», e
que ti lingue es «un efortie vers li pace» («een stuk vredeswil»).
Esque ti ideal signification existe extra li fantasie del Esperantistes?
Un lingue international ne es necos altri quam un tecnic medie de
comunication e intercomprension, e ne have plu grand ideal signification
quam li notation musical, li Morse-code, li signales marin o ferroviari,
e li avis-tabules por automobilistes. Adplu on posse usar un interlingue
tam bon por injuriar unaltru quam por declarationes de amores.

Esset present li «wethouder» Snoeck Henkeman (un «wethouder» have
pluminu li sam function in un cité quam un ministre in li state) e sr.
Rienks del ministerie de instruction. Esque ti seniores esset invitat, o
esque ili assistet pro ínsubjugabil interesse pri li afere? Esque,
precipue, ili expresset concordantie con li opiniones del Esperantistes?
Certmen né, nam altrimen on vell har raportat to con grand brue. --
Finalmen li ínevitabil resolution. Necos altri, comprensibilmen, quam li
opinion de quelc -- quant, li raport ne revela -- Esperantistes queles eat
a Den Haag specialmen por ti scope. -- In resumate: li usual
fanfaronades queles nausea omni iniciates, exceptet li Esperantistes
self.




## Cronica


### Cuba

«Union», bulletin oficial del club de interchange, organ del
fraternitá postal international, un filatelic revúe aparient in Santiago
de Cub, publica sur plu quam un págine de su numeró de februar 1939 un
articul informativ pri Occidental. Li articul, in lingue hispan, es
debit a nor valent coidealist sr. G. Bevilacqua, director de «Italia
Filatelica e Cosmoglotta». It exposi habilmen li necessitá del idioma
auxiliari, posi in relief li merites de Occidental e da in fine un textu
e li adresse del Institute Occidental.   T.G.


### Francia

Li «Groupe interlinguiste du syndicat national» ha constituet
se in junio. Li gruppe ha inviat li sequent comunicate por publication
in li grand pedagogic revúe. «L'Ecole Libératrice»: -- «Li membres
del Syndicatu National, practicant li lingue international Occidental,
ha decidet constituer intra li cadre del S.N. un gruppe interlinguistic
chargeat per defender e propagar li lingue in nor bulletines sindical,
et in nor region et in li tot land. Convictet pri que li conservatisme
paralisa li developation del idioma international quel he-témpor es
absolutmen necessi, ili apella a tis de lor colegos queles es interessat
pri ti idé. Membres del Buró: G. Poujet, instructor retraet in Isles
s/Suippe (Marne), L. Boutreux, ex-secretario del Internationale del
Instruction, director del scole Place des Récollets, Saumur (Maine et
Loire), R. Houssin, instructor in Yquelon, par Grandville (Manche),
exdelegato departmental del gruppe esperantistic che li instruction. --
Li secretario, G. Poujet, va responder a omni demande pri information,
si acompaniat per un postmarca.»   G.P.


### Italia

«Fronte Unico», Roma, del 31. may 1939, publica un articul de
circa 500 paroles de sr. Alfredo Bertelè «Por un radio-lingue mundal».
Li articul excelle per un convictiv demonstration, que just nationes
consciosi e fier pri lor propri nationalisme have un special interesse
in usar un lingue auxiliari vice lingues de altri nationes in li
practicmen ínevitabil e necessi relationes international. T.G.

-- «Roma» del febr. 1939 sub li titul «Por li studie e usation del
Latin» recense ínfavorabilmen li L.I. in general e Esperanto in
special. It mentiona in fine Occidental: «...un sorte de iberic o de
rumanian de bass stampation (di basso conio), adminim it talmen sona al
orel. -- Omni duant annus es creat un nov de tal lingues. Ma omnes passa.
Latin resta. It resta con li póndere e li glorie de su potent
tradition.» Con li póndere, yes, un póndere sufocant. Li remarca, sam
quam li tot articul, scrit in un ton sat arogant, ne excelle per profund
comprension. Totvez it es un nov testimonie pri li impressiv naturalitá
de Occidental.   T.G.







Nederland: «De Spiecel van Handel en Wandel» es un important revúe de
studies lingual e comercial. It apari mensualmen, in Amsterdam, e ocupa
se pri li lingues Nederlandés, Malay, German, Anglés, Francés, Italian,
Hispan, Portugalés,
Sved, e Esperanto. It have ocasional rubricas pri questiones juridic e
comercial, mecanic administration, radio, etc. «in li servicie de
practica, instruction e scientie.» In su númer de may ti revúe publicat
li complet textu (sin ilustrationes) de nor litt brun-yelb prospect
document 200 in Occidental, junt con adresse de sr. H. Littlewood. In su
numeró de junio it publica un lettre de sr. Littlewood avisant pri li
existentie del Gruppe Nederland del Occidental-Union, de quel li
Secretariatu es domiciliat in Rotterdam-W (mathenesserlaan 472). Anc ti
lettre esset scrit in Occidental. It es joyosi por nos observar li
sempre crescent activitá de nor Nederlandés amícos. Li publicationes in
Occidental in ti important revúe gania un special sapore si comparat con
li textus del current Esperanto-rubrica, ex quel noi cita flores quam:
«kandelingo, piedingo, birdido, flamingo, sxafaro, lamulino,
silentulino, unuokululo, anino, kunano, varejo, monfarejo». Noi lassa
li divination del sens de ti «international» paroles al letores,
remarcante totvez que «flamingo» *ne* significa li rosi avio con
long coll, naturalmen...

-- Un lexico Nederlandés-Occidental basat sur li lexico de Gär sta pret
in manuscrite. Li labore esset fat del Gral-damas, un nederlandés
societé feminin de scouts. Un cordial mersí e admiration por lor
valorosi devotion!   C.R.

Praha: Per un circulare in Tchec e Occidental li Club Occidental in
Praha avisa su membres e amícos pri que it ha liquidat se ye li date del
30. junio 1939 e retornat a omni membres 60% de lor cotisationes. Per to
suspende se un activitá quel esset durant long témpor observat con
admiration e considerat de mult gruppes quam un modelle dignissim de
imitation. Nor amícos mey esser convictet pri que nor sentimentes de
sincer simpatie continua.   C.R.


### Svissia

Li «Revue Internationale de Sténographie», (Red.: 11, Ch.
Ritter, Bienne, Svissia) ne havet, pro manca de spacie, un parte pri
Occidental. In compensation it publica un interessantissim articul pri
un nov machine por stenografar, li «Velotype» inventet de nor
coidealist nederlandés Sr. M. Den Outer.

It es un perfectionat «Tachotype» de quel noi ha publicat un
descrition in Cosmoglotta nró 104. Noi esset agreabilmen surprisat vider que li
specimen de «velogramma» esset in Occidental, textu sequent: «Tre
estimat senior, con special interesse noi ha leet vor lettre.» To es un
excellent aplication de Occidental, e noi mersía nor coidealistes
Bieller e Den Outer pro har pensat utilisar ti medie de
intercomprension. -- It es tre probabil que un descrition del
«Velotype» va esser dat in un futur numeró de Cosmoglotta.   F.L.




-- «Le signal sténographique», revúe aparient in Lausanne, festa su
50. anniversarie de existentie in su numeró de junio 1939 e publica in
li sam numeró un noticie in Occidental de nor coidealist Pierre Sanche:
«Li lingue international «Occidental» -- Occidental es li max facil
lingue international ínmediatmen comprensibil in li tot munde civilisat
de omni persones un poc cultivat. -- Si vu studia Occidental, vu aprende
li veritabil vocabularium international, pro que
ti lingue adopte li international nomenclatura universalmen conosset.
-- Li studie del lingues national es facilisat per Occidental. Qui
studia it, aprende li fundament de omni lingues del occidente. Por
orientales, Occidental es li clave del occidental cultura. -- On usa
Occidental sin modification in telegraf, telefon, radio, printa e
scri-machine.» -- Per su habil simplicitá, li textu posse servir quam
modelle por simil publication. Li sam numeró contene un noticie del
Institute Occidental promessent un brochura a omni person inviant un
traduction de ti textu, e un bellmen arangeat anuncie del Institute con
insignie e li argument: «Corespondentes, Steno-dactilografes, adjunte
un corde a vor arc studiante Occidental, li modern lingue
international...»   I.F.




## Reunion international in Zürich

Quam anunciat in li precedent Cosmoglotta B de junio, va evenir in
Zürich, in sam témpor quam li general reunion del «Sviss Association
por Occidental» (SAPO), un international reunion in quel va esser
discusset divers problemas concernent li difusion de nor lingue. Pro to,
noi peti omni coidealistes queles posse far li viage a Zürich e queles
es interessat al progress de Occidental, benevoler far ti efortie. Ili
ne va regretar. Malgré li actual desfacil politic circumstanties queles
certmen fa hesitar multes, li vive ne halta se e consequentmen anc li
labores de Occidental continua.

Li sequent programma general ha esset fixat por soledí, 6. august:

1. cl. 11: Reunion del SAPO.

2. cl. 14: Reunion international: Discussion pri raportes e general
discussion pri nor movement.

3. cl. 17: Reunion del subscritores por li definitiv constitution del
SOCOCED (Societé cooperativ de Occidental-Editiones).

Avis important: Li subscritores al SOCOCED queles ne va venir a Zürich
posse dar procuration a un altri subscritor por li votes.

Li locale del reunion va esser comunicat sat temporanmen al
partiprendentes.

Coidealistes! Noi besona far vor conossentie in Zürich! Vu anc besona
constatar quant vivid es nor movement e nor lingue. Ples ne privar vos
del plesura e del efect stimulativ de un personal contact con extran
coidealistes! It va dar vos ínobliviabil memories e un nov fide pri li
certitá del definitiv victorie de Occidental.

Pro to -- noi expecta vos in Zürich!

Fred Lagnel

N.B. Li coidealistes queles va restar in Zürich por visitar li National
Exposition va organisar ulteriori incontras e reuniones por amical
conversationes.

Zürich atende vos!




## Doc. 179



Autonomie

de «Interlinguisticus» (6. articul)

Al question «Qualmen on fa un cannon?» un joc conosset responde: «On
prende un grand fore e circumdá it per un fort tub.» Schleyer e
Zamenhof ha procedet secun ti recepte: ili ha prendet un grand «fore»,
i.e. ili ha inventet un schema ex nihil, e circum to ili ha miscurvat
con pluminu grand habilitá li lingue-materiale dat per natura. On
nominat tal procede: «autonomie».

Altres ha opinet que li autores de Volapük e Esperanto ha exagerat in to
e que secun li modelle de Esperanto on vell posser fabricar mill
sistemas de qualitá egal o superiori. Ili videt que on ne besona
inventar necos, ma que it sufice regular li materiale natural; ili anc
comprendet que to deve suficer, si on ne vole mortar li lingue in su
nucleo essential. To va devenir plu clar ex lu sequent:

Li ultim índependent element del lingue (quam medie por expresser factes
sensat per sones) es li frase. Li paroles formant li frase es

1. simboles denominatori; ili in se self es multisensi;

2. signes ordinatori, o formes de relation; to es relationes sintactic
e grammatical; in un láter ili completa li simboles denominatori til
esser un fact («Sachverhalt») e por to ili anc precise lor
signification in li contextu; in altri láter ili determina li genealogic
caractere del lingue respectiv.

Ex ti distintion noi gania un vispunctu scopiconform e important por
judicar li linguistic autonomie:

Li formes de relationes grammatical (inclusivmen sintaxe) constitue li
dominia, quel tolera grand activitá del autonomie in li sens de un
simplification del formes sin damage por li lingue. To es monstrat per
(1) li functionada de lingues de tip diferent e (2) anc per li
experientie ganiat in li dominia interlinguistic. Li simplification del
formes concerne et (1) li númer del formes, et (2) lor quant possibil
strict regularitá. Li singul dominias es:



I. Li dominies (a) del declination del substantive

(b) del comparation del adjective

(c) del conjugation del verbe

ili es reductet chascun a un *sol* paradigma max simplificat.

II. LI fenomenes (a) del génere grammatical

(b) del congruentie del adjective con li parol relationat a it

secun li energetic principie ili ne have plazza in un L.A.

III. li question (a) del unification del articul (consequentie ex IIa)

(b) del restriction (consequentie ex IIb) e unification del indication
del plurale.

IV. Li exclusion del mutation del radicas, conosset sub li nómine
flexiones, ex li total dominia del grammatic relationes.

V. Li regularisation e «logisation»(??) del sintaxe (abolition de
complicationes «historic e traditional» del lingues national).



In li tecnica li max grand efect util e bellitá es garantit per maximal
imitation de modelles natural. Egalmen, anc ye li regularisation del
formes de lingual relationes, it va esser scopiconform (nam prudent e
minim riscant), restar tam proxim quam possibil al modelles natural. To
vale ancor plu fortmen, si un sistema de L.I. deve esser constructet sur
li base del Crit. 9 (= vocabularium basat primarimen sur lingues
west-europan). In ti casu it va esser ínrefusabil basar se sur natural
modelles ex li lingue-gruppe nominat in Crit. 9, e aplicar li dangerosi
permission del Crit. 2: «structural features may be apriori» solmen
avarissimen e prudentissimmen, si in tot on aplica it. Ci noi pleda
precipue por li grammatica anglés, modificat in quelc punctus (cp. Ia, b
e V del tabelle precedent) per li grammaticas del lingues neoroman. To
have su special motive

1. in li importantie e difusion del lingues anglés;

2. quam contra-póndere contra un cert proponderantie de romanic radicas
in consequentie del hegemonie del lingue latin in témpores anteriori;

3. in li fact que anc anglés es un «idioma mixtet», cp. 3. articul,
capitul «Parol-class-vocales e analitisme», duesim paragraf.

4. in li grand analitisme del anglés grammatica, conform al Crit. 3.
quel demanda con jure que «li structura deve esser altmen analitic».

5. in li experientie, que un simplic analitic structura grandmen
facilisa li aprension e usation del sistema; altrimen li talmen-nominat
minimum-lingues (Beach-la-Mar, Creolic, Pidgin) ne vell esser analitic
in lor structura.



Li «ínlogic», simbolic natura del lingue

de «Interlinguisticus» -- (7. articul)

Secun K. Bühler, li signe lingual (son, parol, frase) es simultanmen tri
coses:

1. Indicie, per su dependentie del person emissent de quel it expresse
penses o sentimentes («Innerlichkeit»). (Lingue quam expression).

2. Signale, per que it apella al auditor, de quel it directe li atitude
o conduida extern o intern in sam maniere quam fa altri signales de
trafic. (Lingue quam stimul).

3. Simbol, per que it es coordinat a objectes e relationes. (Lingue
quam representation). «On nequande atente suficentmen a to que un:
lingue in veritá es solmen simbolic, que it expresse li coses nequande
ínmediatmen, ma solmen in reflection, (transposition).» («Widerschein»)
(Goethe).







Just pro to, F. Meuthner opine que li natura del lingue, su liquiditá e
volatilitá, li índeterminabilitá de su opinion e li mutabilitá de su
signification completmen contradí al postulates de su scientic
conossentie. Pro to, desde li témpor de Leibniz, li exact scienties
tende sempre plu sucessosimen vers lor propri
lingue de formules. Per to ili testimonia li grand importantie del
problema de denomination. Li «logistica» o «logic-calcul» (creator
George Boolem, +1864) utilisa matematic simboles por logic operationes.
Talmen ti dominias fat se índependent del lingue proprimen dit. To pruva
que omni eforties constructer lingue sur logica es van.

Li lingue servi a comunication e comprension inter li homes. Tamen exact
transmission de idés per lingue es ínpossibil. («Si li lingue vell
esser li adequat expression del pensa e ne solmen un efortia pluminu
successosi vers ti expression, it ne vell exister un arte de bonmen dir
li coses». (Dermsteter, «La vie des mots», Paris 1937, 212 pág.)

Li principal motives por ti ínprecision del lingue es quin:

1. Paroles es sovente usat figuratmen (Animation, metáfor, metonimie,
sinecdote);

2. Durant li secules li sens del paroles ha mutat (sub influentie de
analogie e catacrese; li mutation pre(???) li form del modification,
sovente complex, per radiation e incatenation (rayonnement et
enchaînement, Darmsteten(?), cp. in supra).

3. Paroles es, intra cert límites, necessimen chancelant e individual;
on posse parlar pri un «amplitude» de paroles, quam on parla pri
«amplitude» de undes.

4. Li transformation de un idé a un quant possibil adequat expression
lingual -- e invers -- depende del varie gradus de individual habilitá,
atention, e exercicie. -- Ja homes parlant li sam lingue experi defectes
in comunicar unaltru lor veritabil pensas; to vale in gradu augmentat
por homes parlant lingues diferent,

5. nam chascun lingue es li expression de un diferent cultura. It es li
sediment del customes pensal del comunité quel parla it. Li lingue ne es
un organisme, ma it es un function de un tal. To vole dir que li lingue,
benque it ne es un vivent ente índependent, it tamen es vivent in su
developation. Pro to li leges del evolution del lingues es sovente tam
simil a tis de organismes. On posse parlar pri lingue solmen in conex
con li spíritu homan; ti spíritu ha self creat se ti sistema de sensat
medies de expression, e sempre denove transforma e evolue it, conform a
su scopes.

Mutabilitá (transformabilitá): Quande ti fortie «revolutionari»,
neo-creant(??), del lingue falli e li lingue ínmobilisa se, tande hay
dangere por su existentie. Li sam dangere hay, si li evolution del
lingue es supresset per violentie, e it talmen es privat del possibilitá
sequer li progress del idés. Du exemples:




1. Li classic latin, usat de roman scritores de plu alt strates,
secludet se contra li lingue populari, quel developat se in líber lude
del forties. Ti seclusion durat tam long, que in fine del epoca imperial
li classic latin hat perdit su vivicapabilitá e hat cedet su plazza
completmen al vivifort lingue vulgari, quel continua viver in li hodial
lingues romanic.

2. Esperanto, in li lucta por su existentie, devet tolerar lu invers:
In li curs del témpor, su «autonommen» creat e sistem-conform
parol-formes monstrat se quam
poc vivicapabil in mult casus pro lor ínnaturalitá: ili esset, e es
ancor, plu e plu suplantat per paroles complet, ínregulari, ma
internationalmen conosset. Ti paroles es *foren* al sistema, ma
intrudet per li via del factic usation. Vi un litt selection quam
exemples ex li centenes de tal parol-pares:

alispecigilo = transformatoro, egalaĵo = ekvacio (equation), obligi =
multipliki, mortintaĵo = kadavro, kreskaĵo = planto, profundegaĵo =
abismo, vortorompa = perfida, kronvirino = konkubino, multekostaĵo =
juvelo, sammezuro = proporcio, malricxulejo = azilo, pafilo = fuzilo,
pafilego = kanono, redaktejo = redakcio, libraro = biblioteko,
administrejo = administracio, direktisto = direktoro.

Li fact que ti paroles es ínregularitás, es velat per to que ili ne es
mentionat inter li regules, ma trova se solmen in li lexicos. Tal
«fugida del ínregularitá e contra-sistematica in li lexico» stampa li
assertet «facilitá» de Esperanto a un lure por homes sin critica e
pruva que li tot construction es mort-nascet. «Naturam expellas furca,
tamen usque recurret!» (Horatius). (Etsí tu expulse li natura per un
furca, tamen it sempre va revenir).

Images e dis-evolution. Li etimologic exploration consiste in trovar
detra un parol ti special determinativ qualitá quel ha ductet a su
nascentie. In null lingue, de quel noi conosse li historie, hay paroles
abstract queles ne vell permisser reducter les a concret paroles, si on
conosse lor etimologie. To ne posse esser altri, nam abstract procedes
de pensation on posse comunicar solmen per images (secun Darmsteter).
Conform al diversitá del customes parlatori del popules, anc li images
difere de lingue a lingue. Ples comparar, por exemple, un parol
relativmen yun: «radio» ex «radie», venient ex «radica», anglés
«broadcasting» ex «larg» e «jettar»; francés «telegrafie sin
fil»; german ex «circum» (in li sens de circulation general) e
«scintille».

Comunité pensatori es li cause del comun-europan materie lingual.

Malgré lu dit in li paragraf sequent, fortunosimen existe hodie ancor un
relativmen ampli similitá in li expression lingual, in li lingues
west-europan, enumerat del Crit. 9, de IALA. Ti similitá existe

(a) in li términos special, scientic, tecnic e altri, queles in parte
apartene anc al stock del vocabularium omnidiari. (Cp. E. Lorenz in
«Weltsprache und Wissenschaft», Jan(?) 1913, p. 93 e sequentes, e
Apéndice I); e

(b) in li tre mult paralelitás traductori, queles ha acompaniat, quam
«lexical exchange» («Lexikalischer Tauschhandel», secun K. Vossler),
li trafic spiritual e cultural del popules europan. P.ex. «aequilibrium
= Gleichgewicht (equilibrie), omnipotens = almighty (omnipotent), =
allmächtig, = toutpuissant, arrière-pensée =
Hintergedanke (detra-pensa)»
etc.

Ti fenomen, li similitá del expression lingual, esset nominat de Bally
tre frappantmen «mentalitá europan». (Jespersen, Die Sprache,
Heidelberg 1925, p. 195).




## Doc. 177a -- Geografic nómines

Li pluparte del geografic nómines es passabilmen international. U tamen
un explication aparet util, it seque in parenteses; generalmen li
distintion «cité», «land», «país» suficet. (NB: «land» designa
un politic unité, «país» un unité natural.) U pluri denominationes
presenta se quam acceptibil, sin que usu o un decision ha favorat un e
eliminat altres, omnes es indicat, quelcvez li minu frequent in
parenteses. Li decision apartene al labores de standardisation; un liste
reviset e plu ampli va aparir quam apéndice del Lexico de Occidental in
preparation. Li present liste es reviset e aprobat de senior de Wahl.
Ilmari Federn

U necessi, li sequent abreviationes es usat: A(nglés), C(atalan), D(an),
F(rancés), G(erman), Gr(ec), H(ispan), I(talian), L(atin), M(adyar =
Hungarian), N(orvegian), N(eder)l(andés), P(ortugalés), P(o)l(onés),
R(uss), R(u)m(an), S(ved); cé = cité, ld = land, ps = país, hb =
habitant(es), hi = historic, mo = modern, ln = in lingue national local;
fl = fluvie, mt = mont(es), rg = region. Pro motives de spacie,
li separation del parol-partes e repetition del parte radical per medie
del tiré (-) ne es fat secun li strict etimologie.




- Abkhasia, -n
- Abessinia, -n = Etiopia
- Abruzzes
- Acadia, -n, -tic
- Adria, -n, -tic
- Adrianópol, -itan
- Afgan, -istan
- Africa, -n
- Alban-ia, -n, -és
- ALbion (= Britannia)
- Alemann-es, -ia, -ic, (tribe sud-germanic)
- Aleppo
- Alëútes
- Alexandria
- Alexandrette
- Alger (cé?), -ia, -n (ps)
- Alp-es, -in
- Alsassia, -n
- Álton-a, -és
- Amazona = Maranion
- America, -n, -isme
- Amirantes
- Anatolia, -n
- Andalusia, -n (ln: Andalucía)
- Andamanes
- Andes
- Andorr-a, -an, -és
- Angl-ia (ln: England) -és; -o, -ic (hi tribe), -o-saxon (2 tribes
  combinat hi, nu nómin comun por Angléses e Americanes)
- Anhalt, -an, -és
- Annam, -it, (-an, -és)
- Antilles
- Antverp (F. Anvers)
- Apaches
- Apenines
- Appenzell
- Apulia
- Arab-o, -ia, -n
- Aragon(ia), -és
- lago Aral
- Araxe
- Arcadia, -n
- Ardennes
- Arezzo
- Argentinia, -n
- Argovia = Aargau
- Arkhángel
- Armenia, -n, -ic
- Asia, -t, -ic, -e(?)
- Asia minor(i)
- Asov
- Assiria, -n, -ic
- Astrakhen
- Asturia, -n
- Aten, -és
- Atlantic (Ocean)
- Átlas
- Attica
- Augsburg
- Australia, -n
- Austrasia, -n
- Austria, -n
- Azores
- Aztec(o)
- Babel (biblic nómin de Babilon)
- Babilon, -és, -ia, -ian
- Bactria, -n
- Baden, -és, -ia
- Baffin, Golfde
- Bahamas
- lago Baikal
- Balcan, -ic
- Baleares
- Bali, -nés
- Baltic, mar baltic, Balte = habitant german del baltic costa
  (Lituania, Lettonia, Estonia)
- Basco(n)
- Básel (G. Basel, F. Bâle, I. Basilea)
- Bavar-ia, -ian, -és
- Beduin
- Beirut
- Belg-os (ancian tribe gallés), -ia, -ian (popul modern), -ic
  (concernent li land)
- Belodj-e, -istan
- Bengal, -ia
- Beot, -ia, -ian
- Bérber, -ia
- Berlin, -és
- Bermudas
- Bern, -és
- Bessarabia, -ian, -ic
- Betlehem
- Birma, -n
- Biscaya
- Bitynia
- Mont Blanc
- Bohem, -ia, -ian
- Bolivia, -n
- Bologn-a, -és
- Bombay
- Bonn
- Borne-o, -an
- Bosfor
- Bosnia, -n
- Bottn-ia, -ian, -ic, golf
- Brabant, -in, -és
- Brahmaputra
- Brandenburg, -és
- Brasilia, -n
- Bremen
- Breton, -ia (F. Bretagne)
- Brisgau
- Britann-ia, -ic, Grand- (A. Great Britain)
- Brunswig, -an
- Brussel
- Bucarest
- Bucovina
- Buidhar(?)-a, -an, -és
- Bulgar, -ia, -ian, -ic
- Burgund-ia, -ian (mo); -o, -ic (hi)
- Bures (ln: Boers)
- Bushmann, -ic
- Bizant-ia, -in
- Cabul
- Cachmir (Cashmir)
- Cadix
- Caffr-o, -aria
- Cafiristan
- Cairo
- Calabr-ia, -és
- Calcutta
- Caldé-o, -ia, -ic
- Californ-ia, -ic
- Calmuc
- Cambodja, -n
- Camerun
- Campania (in Italia)
- Camtchatca, camtchadal(o)
- Canaan, -it, -és
- Cánad-a, -és, -ian
- Canar-ias, -iés, -ic (avio: canarí)
- Candia (Creta)
- Canton
- Cap de bon esperantie
- Capernao
- Capland
- Cappadocia
- Capverdi
- Carolines
- Carpates
- Cartag-o, -inés (Cartágin-e) (Pun-io(?), -ic)
- Cartagena
- Caribde
- Casp-ia, -ic mar
- Transcaspia
- Castilia, -n
- Catal-onia, -an
- Cattegatt
- Caucas-o, -ia, -ian, -ic, Transcaucasia
- Cayenne
- Célebes
- Celt-es, -ic
- Central America
- Cevennes
- Ceylon
- Champania (in Francia)
- Chili, -an
- Chimborazzo
- Chin-a, és
- Ciganes
- Cilicia
- Cimbres
- Circassia, -n
- Coblenz
- Coburg
- Cochinchin-a, -és
- Coimbra
- Colchida
- Colonie (G. Köln)
- Columbia, -n
- Congo, -land, -state
- Constantinópol, -itan (= Istanbul)
- Copenhag
- Cop-es, -ic
- Cordilieres
- Coréa, -n (Cho-sen)
- Corfú
- Corint, -an
- Cornwall, -és
- Corsica, -n
- Corunye
- Costa aurin
- Costarica
- Crasov, -an, -iac, -és
- Creol, -ic


_(Va esser continuat.)_





Doc. 100-c (version prolongat)   Duesim suplement al liste de nor
Documentes

161. A. Un lettre al publica de lingue anglés, juntet a un nró de Cosmoglotta,
invita a examinar Occidental; pronunciation de Occidental, lingual neutralitá, pro quo
ne anglés.

162. A. Simplificat Anglés o Occidental. Demonstra con frappant,
humoristic exemples que just Occidental es un simplification de Anglés por
esser apt a esser L.I., durant que «Anglic» e «Basic» choca Angleses
sin esser util a altres.

163. A.H. Littlewood: Un lingue international? Pro quo ne prender
Anglés? Demonstra con mult exemples li special desfacilitás de Anglés
por extran aprendentes, experienties ex li practica. Version Occidental aparit
in Cosmoglotta B 16, p. 19.

164. Nl. H. Littlewood, Lettre a un Esperantist, da li unesim
informationes pri Occidental e responde a cert prejudicies esperantistic.

165. O. A.Z.Ramstedt, Li psicologic e sociologic caractere del lingue,
reproduction del fundamental articul aparit in Cosmoglotta. Li tema es studiat in
scientic maniere e demontra specialmen li practic e scientic
ínmantenibilitá de cert teories assertet del defensores de schematic
sistemas. Popularimen comprensibil. 10 cts.

166. E. Ciu vera Esperantisto. Lettre in Esperanto invitant
Esperantistes a informar se anc pri li mundlinguistic vive extra lor
propri camp.

167. O. Quelc factes concret pri li Occidental-movement. Quant gazettes?
Quant medias de aprension? Quant lexicos? Quant representantes? Quant
abonnatores? etc.

168. (in preparation) Matejka, Facilitá del lingue international.
Reproduction del sensational articul aparit in Cosmoglotta A 121. Demonstra con
genuin humorosi exemple ex li practica li desfacilitá de Esperanto, li
ínrelevantie del númer 16 de su regules, li precis ciffres pri li
regress de Esperanto in Anglia.

169. Interlinguisticus, Esque Occidental es un imitation de Esperanto?
Diagramma demonstrant que Esperanto e Occidental trova se sur diferent
branches del interlinguistic evolution. (cp. Doc. 172)

170. Un sincer parol a nor novicios. «Onclo Academico» adverti contra
li ilusion considerar litt changes lingual quam essential por
propagandistic success. Pos practic exemples pri li divergentie del
gustes, il exhorta a studiar Occidental profundmen ant voler reformar it.

171. A. Lettre exposient brevimen li situation del problema del L.I. e
recomandant specialmen li Introductory Grammar de A.W.S. Raxworthy.

172. Interlinguisticus, Logica in li lingue auxiliari. In scientic
maniere es demonstrat que interlinguistic «logica» in veritá composi
se ex (1) regularitá, (2) unisensitá (monosemie), (3) reversibilitá, (4)
non-contradition. (5 cts.) cp. remarca in fine del liste present.

173. Varela, Occidental ne es romanic. Concluder ex li vocabularium que
Occidental es romanic, es un confusion de aspect e essentie. Occidental es in su
grammatica international, céterimen un lingue autonom con propri stil.



174/175. Interlinguisticus, Logica in li lingue auxiliari (II).
Demonstration del arbitraritá del logic categories o parol-classes usat
del schematic sistemas. Objetiones contra li obligatori finales por
parol-classes. Rich arsenale de argumentes contra ti ínutil
complication. (5 cts. Comp. Doc. 172)

176. Lingue comun Occidental. Exposition del cultural-filosofic base de
Occidental in populari e comprensibil maniere sur un págine. Util por
propaganda.

177. Geografic nómines. Circa 600 geografic nómines in form Occidental.
(10 cts.)

178. Interlinguisticus: Logica quam slogan e Esperanto. In li
interlinguistica «logica» ne da sens, it es un vacui
propaganda-slogan, usat de Esperantistes secun oportunitá. Ye li sufix
-in e li prefix mal- es monstrat li ínlogic cáos de Esperanto. Logica,
Regularitá e Autonomie. Con diagramma es demonstrat li coincidentie
partial de ti tri notiones. (5 cts. COmp. Doc. 172)

179. Interlinguisticus, Autonomie, Humoristic definition de to quo
autonomie ne es e quo it es. U esser autonom? Li valore del modelles
natural. Valore del analitisme. Li ínlogic simbolic natura del lingue.
Li veritabil caractere del lingue. Li mult duplicitás de Esperanto, i.a.
(5 cts. Comp. Doc. 172)

180. A. International Intercourse. General, clar e convictiv
introduction in li necessitá e utilitá del L.I. Tre recomandabil por
propaganda. Contene liste de omni anglés documentes. (10 cts., in Grand
Britannia ld).


### Remarca

U manca indication de lingue, li document es redactet in
Occidental, u manca indication del precie, it custa 2 cts. Demandes in
valore de minu quam 30 cts. deve esser acompaniat de 5 cts. por li
porte. -- Omni documentes de Interlinguisticus va esser colectet e
vendit junt quam brochura (previsibilmen 25 pág.) -- Li complet serie
de Documentes, afrancat SFr. 4.— Complet significa: omni documentes
essent in stock ye li moment del ariva del comende.

_Institute Occidental_




## «Progreso»

Central revúe oficial del Ido-movement, «Progreso» comenta omni important
mundlingual evenimentes del vispunctu del scole Esperanto-Ido. It
publica articules scientic pri linguistic e interlinguistic problemas e
belletristica in li L.I. Ido (Esperanto reformat). «Progreso» apari
trimensualmen. Secun li acord con Cosmoglotta, «Progreso» es liverat por
SFr. 3.— durant un annu a omni abonnator de Cosmoglotta hant payat su
abonnament. Specimenes es recivibil del «Uniono por la Linguo
Internaciona», 3, Spareleaze Hill, Loughton, Essex,
Anglia.




## Donationes por Cosmoglotta recivet

Klaesi 6.—; Akerman 14.60; R.
Berger 40.—; de Guesnet 12.85; de Wahl 5.—; 12.50, 7.40; Maj Tanner 5.—;
Svec 7.51; Tjernström 10.60; de Guesnet -.90; Cebreiros 10.—; Gär -.50;
Morris 15.—; de Guesnet 2.80; sta Guilbert 1.85; de Wahl 100.— Omni in
sviss francs. Cordial mersí a omni benevolent donatores!   Fred
Lagnel.




## On scri nos

[quote, "Fratre Hildebert (Vught, Nederland)"]
____
Por Esperanto yo possede du
diplomas, A e B, recivet in li annus 1922 e 23. Desde ti annus mi
interesse pri Esperanto ne crescet, ma diminuet; benque yo assistet un
international Esperanto-congress, to ne posset entusiasmar me. Finalmen
yo videt in januar de ho-annu un litt articul in Occidental, in quel yo
observat li bon qualitás queles Esperanto indige e queles fa Occidental
tam atrativ. Ja li direct corespondentie in Occidental have grand valore
propagatori. Ti bell lingue mey in li future conquestar mult cordies e
demonstrar se quam utilissim al comunité homal!
____

[quote, "Gusten Jungren (San Benito, Texas, U.S.A.)"]
____
...Yo desira bon acustomar
me a(?) ver lingue international proposit, por justmen comparar it con
Esperanto ante forjettar un o li altri. Ma vermen yo posse confesser que
yo ja apoya me plu fort a Occidental, pro li naturalitá de ti lingue.
____




## Lingue vivent

R. Caillard (Soisy s/Seine): Yo vide que cert paroles es scrit
diferentmen in divers textus: apprender e aprender, grammatica e
gramatica, commercie e comercie.

Response: In comensa Occidental lassat un cert libertá in li scrition.
Noi nu prefere generalmen li plu simplic scrition: aprender, comercie.
In grammatica totvez li duplic mm apare preferibil pro analogie con
paroles quam telegramma. --

Question: LI francés parol «Loi» es scrit «ley». Pro quo ne «leg»?
quel vell dar «legal, leg-ist, legalmen, legalisation, legalisar,
legalitá, legator».




Response: Vu trova li motivation del formes ley, leyal etc. in Spíritu
de Occidental, 31.23. It es just por evitar li confusion con paroles
quam «legator» quel ne have necos a far con ti radica.

Question: Quel diferentie hay inter necnica e trafic.




Response: tecnica apartene inter li mult paroles de grec orígine finient
per -ica e designant scienties: matematica, logic, linguistica; -ica es
ci un sufix, it fini per -a in lingues (?).I.H.P. e Occidental. Ti
paroles es distint del adjectives finient per -ic: matematic, logic,
tecnic, linguistic. -- Trafic es un parol de orígine ínconosset, it ne
have necos a far con li grec paroles precedent, it data solmen del
medieval Latin. It ne have un adjective, e li -ic apartene probabilmen
al radica, on conjecte que it es alqualmen relationat a L. -ficore de
facere.

Question: Vu di tecnica e literatura, pro quo ne tecnic e literature.

Response: Tecnica es substantive, scientie, tecnic es adjective. In
Occidental it es nu usual dir -ura: natura, candidatura, literatura etc.

Question: Yo trova monate e moné, secun e segun, loc e plurale locos!




Response: moné es li parol general por medies
de payation (F. argent, A. money), monete es li pezze de metalle stampat
(F. (pièce de) monnaie, A. coin). Naturalmen ambi paroles have li sam
orígine. It es tre amusant, ma vell ducter tro lontan ci. Vu trova it in
omni etimologic lexico. Segun es li parol originalmen proposit de sr. de
Wahl, it es hispan. Altri Occidentalistes opinet que li form secun es
plu apt por Occidental pro li orígine ex Latin secundum (Ital. secondo),
e li analogie con secund, secundari, seconde. In present li form secun
es plu usual. Pri detallies vider Spíritu de Occidental. Til un
decision, li formes loc, loco, e in consequentie locs e locos posse
esser considerat quam egalmen admisset.   I.F.




Contributiones pri li parol yul: -- W. Henthorne: Yo desira expresser
mi ardent aprobation al suggestion que on mey adopter li
anglo-scandinavl parol «yul» quam un nómin general e alternativ ye
«Cristfest». Quam di F. Tjernström -- pro que «yul» ne have necun
religiosi conexion, it vell posser esser acceptibil che li mahometanes,
buddhistes, judéos e paganes. Monosillabic, sonori e facilmen
pronunciabil it es strax usabil in li formation de composit paroles e
secun mi opinion vell esser un aptissim addition al vocabularium de
Occidental. --

C.W.T. Reeve: Yul es tre util. In anglés on usa mult li expressiones
«yuletide» «the yule log for the fire» («yul-témpor», «li
yule-pezze-de-ligne por li foy»).

E.D. Martello: Far Crist-nasce, o far Cristfesta, o festar Crist-nasce,
resta plu international in Europa quam li pagan verbe yular. -- Nor
esperantistic amíco accentua que li parol yul have, adminim in Germania,
un son explicitmen anticristan. Il opine que francés noël have un plu
grand factor de internationalitá quam li scandinav parol yul. -- Li
discussion posse continuar. Quam on vide, li opiniones es dividet, ma li
fautores certmen posse usar lor yul anc sin que it strax es proclamat
parol oficial. Lass nos atender li experientie del practica.




## Cassa de propaganda

Donationes recivet: Denzler -.50; Kossakonski 3.15;
Berger 25.—; Kossakowski -.20; Berger 3.—; Littlewood 2.—; Maj. Tanner
5.—; Denzler 1.50; Brand 3.—; Tjernström 6.60; Sra Kemp 5.—. Omni in
sviss francs. Sincer mersí al benevolent donatores!




## Contene:

- D. Bunker: Quelc remarcas pri esperantistic propaganda.
- Cronica: Cuba -- Francia -- Italia -- Nederland -- Praha -- Svissia.
- Reunion international in Zürich.
- Interlinguisticus: Autonomie.
- Interlinguisticus: Li ínlogic simbolic natura del lingue.
- Geografic nómines.
- Suplement al liste de documentes.
- On scri nos.
- Lingue vivent.



Pro li masse de materiale e li restriction del spacie, divers rubricas e
promesset articules devet esser denove ajornat. Noi peti nor
colaboratores ne ínpatientar se si lor contributiones atende quelcvez
quelc mensus ante publication.

Chef-redactor: R. Berger, Morges -- Administration: Institute Occidental,
Chapelle -- Reclames: A. Moeckli, Lausanne.




# Cosmoglotta A 128 (sep-dec 1939)

Annu XVIII   Septembre-Decembre 1939   No 5 (128)


## Contene

- Wahl: Qualmen yo ha laborat.
- Våsterland: Li anticultural influentie de Esperanto.
- Wahl: Li procrust-lette de Esperanto.
- Peipers: Con qui yo posse telefonar.
- Geografie e scientie: Li max grand coses in li munde. Li
  constipation.
- Societé cooperativ del Occidental. Editiones, Curses Ralin.
- Cronica.
- Cosmoglotta e Occidental-Union in 1940.


## Qualmen yo ha laborat

Si un scientist presenta un nov sistema o classification, it es necessi
furnir anc li documentation por posser judicar li valore de su
resultates.

Omni interessates conosse li sistema e form de Occidental. Ma til nu ne
ha esset publicat un complet argumentation del regules e formes de
Occidental. Advere it ne es possibil publicar por nor letores li tot via
de pensas, provas, meditationes queles ductet al hodial form final, e
certmen solmen un micri parte del interessates in un Lingue
International vell haver interesse por ti detallies.

Ma it es forsan instructiv monstrar in quelc special casus, qualmen yo
ha laborat, e qualmen yo desligat li nod gordian del sufixes. Chascun
quel ha ocupat se pri li structura de Esperanto, Ido etc. ha posset
remarcar, que in ti lingues li sufixes atinge in quelc vezes paroles tre
simil al paroles existent, ma in altri vezes ili furni ínacustomat,
barbaric formes. P. ex. li sufix «ist» da «linguisto, spiritisto,
jurnalisto» etc., ma anc totalmen repugnant paroles quam «barbisto,
tablisto» etc. Qualmen explicar to?

Visibilmen li definition del sense e del radie de action del sufix esset
falsmen preciset. Do por me li problema primari e max important esset
trovar li ver limitat sense del sufix. qualmen proceder? Li unesim labor
esset scrir li paroles in divers columnes por far li analise del
intrinsic sense.

Li resultates de ti explorationes, classificationes, provas etc. on
posse leer in chascun grammatica. Ma ci interessa nos li metode. Hodie
existe mult lexicos rimat secun finales del paroles, queles posse furnir
un suficent grand materiale. A me tal lexicos ne esset in disposition, e
yo devet colecter li paroles ye hasard e ocasion, quo naturalmen alongat
li témpor del final solution del question.

Quo esset cardinal ye ti explorationes?

It esset li fact del exceptiones!

Just ti fact ductet me a final decovrition del intrinsic sense, del
regul. Yo va explicar to per li sufix «-atu», quel es specialmen
interessant per to que li ver sense de ti sufix yo ha trovat solmen
pluri annus pos publication de Occidental.

In li unesim manuales e lexicos li sense de ti sufix esset preciset
talmen: «Oficie, dignitá, e li local e temporal extension de it.» P.
ex. califatu, episcopatu, secretariatu, primatu.

Tre bon, just quam li Esperanto-sufix «isto».



Ma trovat se tri tre íncomod exceptiones: _concubinatu, celibatu,
proletariatu._

To monstrat clarmen, que li pretendet sense ne esset li exact. Li
definition devet esser tal que it circumprendet omni paroles havent
ti sufix, si it ne esset possibil divider li sufix in du divers secun
aplication, quam p. ex. in li casu del sufixes *-age* e
*-agie*.

Long témpor yo ne posset trovar li solution e pro extern circumstanties
yo devet publicar Occidental sin har soluet ti question, ma li casu ne
ínquietat me, pro que li paroles esset quasi completmen international e
do ne besonat necessimen submisser se al regul. Tamen it esset un manca
artistic in li sistema, quel intrigat me. Li jovial pensa pri un cose,
-- mey to esser un problema, o un desir t o un impediment -- on
finalmen atinge un solution. On deve solmen concentrar se al pensa,
lassar it acompaniar nos quam un spirite sempre present, ne importun o
tormentant, ma amemorant pri se ye chascun micri ocasion. Talmen it
esset con li sufix *-atu* e li tri exceptiones. Quo, in fine,
ili have comun con ii grand societé de nómines de oficies e dignitás?
Forsan it es just invers? Ne ti grand colection representa li ver sense
del sufix, ma just ti tri exceptiones con tam divers signification:
_celibatu, concubinatu, proletariatu!_

E vi, un die li idé frappat me, quo es to quo omni ti tri paroles
have in comun? Ili es oficialmen aconosset public institutiones. E li
sense de oficie e dignitá es solmen un special casu del plu vast sense
ancor trovabil in ti tri quasi exceptiones. Just ili ne esset
exceptiones, ma li representantes del general idé.

In li tot scientie, li fact del exceptiones e ínprecisiones trovat in li
leges p. ex. _fisical, psicologic, mecanic_ etc. ha esset sempre
cause de corection e de trovation de nov factes e elargation de nor
conossenties e conceptiones. Talmen p. ex. li exceptiones in li fisical
lege de Boyle-Mariotte ductet al lege de Van der Vaals e al possibilitá
calcular e mesurar li grandore del molecules.

Li solution del problemas sempre trova se in li exceptiones. Ci on
deve concentrar su imagination e speculation.

_E. de Wahl_


## Li anticultural influentie de Esperanto.

In un lettre de
un
nov adherent (ex-Esperantist) de Occidental yo trova, vice
«association» li form «asocion», quel veni del
Esperanto-parol «asocio». Li international parol
«association» es derivat del verb «associar», quel es
derivat del parol latin «socius», in Occidental
«socio», i. e. companion, camarad. In Esperanto «socio»
significa «societé, comunité» etc. In Esperanto
«asocio» ne es derivat de «socio», ni de
«socius», durant que li Occidental parol «association»
es un clar e regulari derivate, e absolut international!

On vide, li studie e usation de Esperanto obtusa li lingual sentiment e
instincte, e es t quam ja ha dit professor de Reynold, cause de cultural
decadentie.

Axel Västerland (Svedia).




## Li procrust lette de esperanto

_(Ex li copie-libre de Edgar de Wahl, scrit in julí 1908)_

Leente nómines de _Persia, Egyptia, Babylonia, Assyria_ etc. in
transscrition che grec o roman autores, noi mira pri li horribil
deformation de ti nómines. ( «Ĝis nerekonebleco», til
ínreconossibilitá, vell dir li Esperantistes). P. ex. _Chûfu_
deveni _Cheops_ (_Keops_), _Kshatria_ --
_Xarxes_, _Moisha_ -- _Moses_, _Pdu-parah_ --
_Potiphar_, _Sestu-Ra_ -- _Sesostris_ etc. etc.

Si noi questiona nos proquó ili ha fat to, li response es tre facil: In
li classic lingues li «nomina» (substantives e adjectives) havet
special finales-sufixes, sin queles li paroles ne esset regardat quam
tales. Por adjunter li sufix-finale nominal, ili devet deformar li
paroles «ĝis nerekonebleco». Ti metode infantin e primitiv del
classic lingues esset abandonat quam ínpractic de omni lingues derivat
de Latin e Grec.

Li embrion-lingue Esperanto retornat a ti metode e fat ex li 5

vocales usat quam finales constant un veritabil lette de Procrust por
omni paroles havent un altri finale, secun decret de Dr. Zamenhof.

Volapük (benedit memorie!) tranchat li cap del paroles queles
havet li audacie comensar per un vocal, Esperanto detrancha li ped si it
fini per un vocal. U es li diferentie? Que per tal maniere sovente
desapari just lu caracteristic, on posse vider in li famosi nómin
«*Usono*» (in anglés *USA* -- United States of
North-America ) u li *A* final, quel es lu vital in ti nómin
(America) es exchangeat contra *O*, proque sr Zamenhof ha
decretet que substantives fini per O.

Particularimen ínsimpatic es ti procedes per li usation de un
líttere tam caracteristic quam *O*, e per li *A* por
li adjective, lítteres in queles spiritu Indo-Europan es acustomat
sentir lu masculin e feminin. Si Zamenhof insistet pri li finales
permanent por li parol-classes, il devet prender tales quales minu
ofende li sentiment mundan, p. ex. *E* por li substantives
quam proposit Sr Miller, e *I* por ii adjectives, quel
justifica se per G. _-ig_, L. _-ius_, _-is_, R
_-ij_, -_yj_, romanic -_ic_, e lassar *O* e
*A* por li sexu masculin e feminin. Yo save tre bon: li sufix
esperantan _in_ permisse far derivates feminin queles li finale ne
permisse far, ma it es solmen li consequentie de un ínlogic
generalisation de un lege perceptet. Nam vermen esque _matre_ es
un patre feminin? o un _fémina_ un mann feminin? No! Li matre
es un genitor feminin e li fémina es un hom feminin. Por economisar 6-8
radic-paroles *) plu minu international,
quam _matre_, _fémina_, _tanta_, _tauro_ (cp.
Hispan toreador, torero), _vacca_ (vaccinar, vaccello), etc.
Zamenhof violat li customes e li sentimentes del munde civilisat. Vermen
un heroism audaciosi, ma un heroism mal directet, quel fini sempre con
li morte del heróe e de su ovre.




Ínfelicimen li lette de Procrust continua anc in
Ido footnote:[Li originale contene ci li abreviation *E. S.*
quel vole dir «Esperanto simplificat». Ma poy li paroles «Ido» es usat
anc in li originale. I. F.] e li reformes concerne solmen ínsuficent
partes, quam mutation de singul parol e del ortografie, addition de
quelc sufixes, etc. Ultra li ínfelici finales *A*, *O*,
*E* resta anc li accentu polonés sur li preultim síllabe. Por
evitar li tro grand ofension de nor orel per li accentu ínnatural, Ido
violat li ortografie e un grand númer de paroles, p. ex. «adyar,
ambicyo, brakyo, eklezyo, fluvyo, historyo», etc.footnote:[Ti formes
data ex li unesim epoca de Ido. Plu tard on reintroductet *i* vice
*y*, e changeat li regul de accentuation, precismen pro li critica
de E. de Wahl! I. F.] e in superfluitá statuet un exception por li
infinitive.  Qual do esset li declaration fanfaronic, que exceptiones
ne posse exister in un lingue artificial?! E omni to vell har esset
forsan evitat si on vell har adoptet li simplic regul de Idiom
Neutral!footnote:[«Li tonic accentu es sur li vocale ante ti ultim
consonant». Li sam regul vale por Occidental. (I. F.)] E li sufixes in
un sens natural vice li sens ínnatural e arbitrari atribuet a ili.

Yo va citar solmen un exemple: *-ar-* significa secun Zamenhof un
colection o multitá evidentmen derivat del sufix international
*arium*, trovat in paroles quam «_herbarium, aquarium,
sanctuarium_», etc. Ma li sens de ti sufix es mal comprendet proque
it significa ne un colection de coses, ma un _loc_ o *localitá* o
*«ujo»*footnote:[Esperantic sufix representant «alquicos quo
contene in se.» I. F.] u es plazzat un colection (solmen scientic e
organisat). In li lingues natural existe du altri sufixes queles bave
li signification quel Zamenhof imputa a *-ar-*, a saver *-age*
e *-allia*; li unesim con li idé de órdin e li duesim con li idé
de desordin o colocation ocasional. P. ex.  _plumage, boscage,
foliage, village_, etc. _murallia, antiquallia, ferrallia,
intrallia, canallia_, etc.

Vice to, Zamenhof e Ido atribuet a *aj(h)o* un sens tut
arbitrari, quel ne existe in ii natural lingues.

Senior Couturat nu scri mult pri li natural evolution e que it es
dangerosi por li lingue. De facto it es dangerosi solmen al principies
Procrustic de Esperanto, ma nullmen a un lingue quel es basat sur li
naturalitá. _Naturam expellere furca, tamen usque recurret!_
(Etsi tu expulse li natura per un furca, it tamen in fine reveni).

Si alquande li formation de paroles va esser basat sur li principies
del lingues indo-europan, null líber evolution va esser a timer, nam it
vu esser conform al leyes sur queles es basat li «Fundament».

Autorisat adaptation ex Proto-Occidental de Ilmari Federn.






*) A silentiar totmen del alteration de un masse de paroles
international quam «ekzamen, maten, lamen, kurten, kusen, kamen» (in
Occidental: examin, matin, lamin, cortine, cussin, camin).




## Li fin del cloches

In 1937 un architect specialisat in
li religiosi edificies ha realisat con un electrico un dispositive
viceant in li eclesias li cloches traditional per un specie gigantic
«pick-up». Talmen on posse, secun li sesones e li gustes, variar li
apelles al fideles e far audir in li max litt village li cloche-ludes
max celebri del munde. Un disco selectet, e li concert comensa.

Ma mem essente tam variat e tam bell quam possibil, esque ti
mecanic musica va posser vicear li poesie del cloches? On ne abandona
tam facilmen un tam long e jolli sentimental tradition.




## Con qui yo posse telefonar?

_Meditationes de un old coidealist pri li concurrentie suggestet in
Cosmoglotta B. nró. 24 págine 48._



Yo memora bon li témpore de introduction del *telefon*. In ti
epoca it esset un ver sensation haver telefon. In li burós del
comerciantes on ne ancor havet scri-machines; on scrit omnicos per
manu, usant un incre copiativ, e it esset li desfacil ovre del
aprentisos copiar li lettres. Abonnar un telefon??? On ya posset
jettar li moné tra li fenestre in mult plu simplic maniere!! _Con
qui telefonar?_ In li tot cité apen un dozen follos havet telefon,
Támen li cose ha avansat lentmen. Li avantage, rapid e ínmediat
intercomprension tra grand distanties, esset evident. Poc a poc it
devenit solmen un problema financial, e ta u li taxe esset modic, li
telefon divulgat se rapidmen.

Un cert analogie con li mundlingue es evident. Solmen: ci it ne
es un problema de financies, ma de *personal eforties*. Li
manipulation per telefon es tam facil que mem litt infantes aprende it
ante li unesim passu al scole. Ma aprender un foren lingue?? _To es
lu maxim enoyant por li grand majorité del homes_. Mem li perspective
a un material profit per comercial relationes o per un bon plazza con
alt salarie instiga poc homes a tal eforties. Li majorité es tam
indolent, que sin li scol obligatori ili ne mem vell aprender li max
primitiv saventies, benque lor profit es ínmediat e evidentissim:
scrir, leer, calcular; a tacer pri studie de foren lingues, quel ya in
fact es un strapacie (pl. comp. li articul «Auspicies del mundlingue»
in Cosmoglotta nró. 90, pág, 66.)

Ma mem inteligent e ideal homes, queles comprende li necessitá
del mundlingue e li superioritá de Occidental, mem si ili es inclinat a
un grav sacrificie per li personal efortie de aprension, mem ili
questiona: «_Con qui yo pose telefonar?_ pardon, _con qui yo
posse conversar e coresponder in Occidental_». Mi eforties pri foren
lingues va esser plu util, si yo perfectiona mi saventie de ti natural
lingues, queles va dominar li intercomprension ancor durant mult
decennies.




Ye ti-ci punctu li Esperantistes usa un tric: «Vu ya ne besona grand
eforties, vu va esser surprisat agreabilmen per li _facilitá del
aprension;_ adplu vu va haver _ínmediat profite_, vu va
incontrar in li tot munde mult homes savent Esperanto e auxiliant vos». Un
pelmel de ilusion e grotesc exageration. Esque noi vole sequer ti via??
Noi ya conosse li efecte: li grand desilusion; li seductet naivos
trova bentost que li assertet grand facilita es un bluff. E benque pro
li linguistic superioritá e atrativ elegantie Occidental ne va
desilusionar li novicios in tal gradu quam Esperanto, it ne es desirabil
recrutar solmen platonic simpatisantes, queles flara solmen
superficialmen al cose, ma homes _vermen aprendent_ Occidental
talmen que ili posse leer _e parlar it_; solmen per tal
adherentes li cose posse progresser.



Do it resta: serchar ti minimal percentage de idealistes queles
have suficent entusiasme por sacrificar _grand personal eforties_
sin alcun profit a un cose quel ili ha reconosset quam util por li
civilisat homanité. On va trovar tal pioneros in prim inter li
adherentes de ideal tendenties; p. ex.: abstinentie de alcohol e
tabac, vegetarisme, etc. Adplu on posse mentionar ci li quasi-idealistes:
colectores de postmarcas, amatores de chac, stenografie, radio per
curt undes, sport, etc. Anuncias in li revúes de ti tendenties ne va
esser car; on vell posser far un experiment e expectar li efecte; si
bon, continuar, si mal, cessar. Articules
ne es acceptet de mani redactiones, proque on time li protestationes
del Esperantistes. E per litt anuncias on demonstra ínmediatmen li
«punctu saltant» (punctum saliens) de Occidental justmen a ti homes
queles es sat inteligent por comprender it; e justmen tis va esser
inclinat ocupar se ye li cose. Vi du specimenes:

____

*Fine del concurrentie* inter divers sistemas de
international
lingue: li definitiv form es trovat. Tre facil a aprender. Special
informationes gratuit per Institute Occidental, Chapelle (Vaud).
____

____
 
*Occidental,* definitiv form del international lingue, es
comprendet in li tot munde. Tre facil a aprender. Special informationes
contra respons-cupon per Institute Occidental, Chapelle (Vaud)
Svissia.
____

Clichés de tal litt textus vell diminuer li precie de insertion. Al
demandantes on mey misser ne solmen printates ma un personal lettre
por mantener lor interesse. In contrast al metodes del Esperantistes, queles
evita presentar un *textu* in Esperanto, noi deve demonstrar
_sempre_ textus in Occidental. _Dames havent bell gambes porta
curt vestimentes._

It es astonabil que Occidental ne ancor ha penetrat in quelc landes
con apart favorant preconditiones; p. ex. Turkia e Egiptia. In ambi
landes es un imens linguistic confusion; ta concurre: _anglés,
francés, italian, grec, turc, arab e altri lingues_; adplu ambi
landes es tre fervent apropriar se li cultura del occidente. Si on
considera que li metric sistema de mesura ne ancor es introductet just
in li landes de max progresset tecnica. Anglia e USA, it ne apare
ínprobabil que li practic introduction del mundlingue va departer ne del
Occidente, quel ne es capabil superar su linguistic desunion, ma de tal
landes situat inter Occidente e Oriente..... Turkia ja ha introductet
li latin lítteres; do un litt anuncia vell esser comprendet!

Dr. Peipers




## Li guerre in li historie

Li statisticos ha contat li
cifres respectiv del annus de pace e de guerre «desde que existe homes
pensant».

Vi li resultate de lor serchas: Desde li annu 1496 a. C. til 1861
esset 227 annus de pace contra 3130 annus de guerre.

Ti statistica es poc honorant por li homanité.


## Li max grand coses in li munde

Li max profund *lago* jace in Sibiria e es nominat
Baikal-lago. Su profundore es 1200-1600 m.

Li max grand *insul* es Grenland. It es un dan colonie e have
un superficie de 88.100 quadrat kilometres.

Li max grand *tunnel* es li Simplon-tunnel in Svissia. It es
long de 19.731 metres.

Li max grand *scaliere* sta in China in li provincie Shantung.
It have 6000 gradus e ducte a un temple constructet sur li sant monte
Taishan. Su total altore es 1543 m e on besona 5-6 hores por ascender
it. Li ascension es ancor alentat de mult mendicatores quel sede del
base til li temple e demanda contributiones del numerosi peregrinatores
ascendent al sant loc.

Li max long *viaducte* es tre ancian e es trovat en Choating,
China. It es long de 144 kilometres, larg de 1 1/2 metres e ducte tra un
ancian morasse, quel nu es siccat.

Li max grand *pont* suspendet es in Brooklin-New-York. It have
un longore de 1850 m e es tam alt que omni naves, exceptet li
«Imperator» posse passar sub li arc alt de 41 metres.

Li max long *strada* es Unter den Linden (Sub li tilies) in
Berlin, Germania. It es larg de 60 metres.

Li max ancian *universitá* es ti de Rio de Janeiro in Brazil.
It es in un golf e vell posser inbrassar omni grand naves in li munde.

Li max strangi *animale* es li australian Platypus quel fa
oves quam un avie, quel have ravissent pelisse e palmat pedes. In li
ungules li mascul have venen-glandes quam serpentes in li dentes. Vice
musel it have bec quam anate. Li yun platypus es portat in tasca quam li
cangurello es portat del cangurú-matre. Ti strangi animale habita in tre
rusatmen excavat cavernes.

Li max grand activ *vulcan* es li Cotopaxi in Ecuador, alt de
5.960 metres.

Li max grand *parc* es li Yellowstone-park in li Rocky
Mountains in U.S.A. It inbrassa un dominia de circum 14.000 quadrat
kilometres.

Li max grand *libre* es certmen in li Britanic museo in
London. It contene geografic cartes de Nederland. Li libre, in gigant
covrituras, es ligat in cute e richmen ornat per aure. It pesa 362
kilogrammes e es alt de 2,15 metres. It esset donat al rey Karl II in
1660, quande it imbarcat se in Holland por ear in London.

*Li max alt gratta-ciel de New-York.* -- Omnes conosse li
gratta-cieles (sky-scraper) de New-York e anc tis de Chicago; nam in ti
cité on comensat in 1881 constructer ti gigantic domes, celebri in li
tot munde.

In New-York ho-témpor existe pluri centenes de gratta-cieles queles have
de 20 a 80 etages. Li max alt esset constructet in 1930; it es li
Empire State Building. Il have 86 etages e atinge 380 metres, do it es
ye 80 metres plu alt quam li Eiffel-turre.



It contene 20.000 locatarios e 33 magazines de luxu; 64.000 fenestres
aclara it durant li die, 350.000 electric lampes durant li vésper. Plu
quam 60 liftes, veritabil trenes vertical, transporta chascun die circa
50.000 persones del base til li sómmit del grand edificie.

*Li max litt e max grand eclesias.* -- In Roma sur li dallage
del
basilica de St. Petro, inscritiones in lítteres cuprin indica li nómin e
li longore del max grand eclesias del cristianité. Li unesim es
naturalmen li basilica de San Petro quel have 187 metres del fund del
abside al portico. Pos it on deve citar Sant Paul de London, con 158
metres; li catedrale de Firenze, con 149 m; in fine li catedrale de
Reims con 138 m.

Apu ti imens e superb edificies, queles es li max litt? On signala
in Eparcy, in Aisne (Francia) un parocial eclesia, quel have solmen
quelc metres de longore; it es li max litt de Francia.

In Anglia hay alquicos plu curiosi ancor: li eclesia de Peter's

Cross in Lingfield have quar metres de longore e un metre de largore. It
tamen possede su fonte baptismal, su cloch-turre e su cloche, e deci
persones posse trovar plazza in li interiore. Su construction data del
restitution del libertá religiosi in Anglia. In ti epoca vivet solmen
tri catolic habitantes in Lingfield. Ili desirat, secun li jure just
concedet, posseder lor eclesia e constructet ti-ci sur un litt prate
apartenent a un de ili. Li littissim monument existe ancor, conservat in
un statu perfect.


## Quelc original epitafes



(Leet sur li tombes de jardines del mortes.)

«A mi marito, Eduard V... in su vive artist de pedicura. Mort
in li tot maturitá de su talent. Vé! li terra besonat le plu quam li
ciel!»

«A mi marito. Mi Deo, quant yo suffre! Ma yo es tre content
que tu es ta, mi car marito! Tu vell tro doler vidente mi tristess
causat de tui morte. -- Tui marita por li vive -- Marie.»

«A mi belmatre adorat -- Mi lácrimes ne va reviventar la,
pro to yo plora la.»

«Ci jace X, morit in li etá de 18 annus. Ples reposar in pace,
mi infant, tui patre e tui matre pardona te har fallit in li
baccalaureatu.»

«Ci jace Paul R... morit in li etá de 4 annus. Il havet omni qualitás,
esset un bon filio, e vell har esset un modellic marito.»

«Ci jace J., maritat in 1891, mort pro chagrine tri annus poy.»

«Ci jace Albert P... Ti sepultura es tre modest, ma li expenses
quel noi vell har fat ne vell har reviventat te. Su marita Adela P...»


## Un milliard de minutes

Ha vu ja alquande questionat
vos
quant annus es necessi por far un milliard de minutes? Multissim annus
es necessi por atinger ti númer. Solmen ye li 18. april 1902 ye six
cloccas in vésper li meridian de Paris ha inregistrat li unesim milliard
de minutes desde li comensa del era cristan. Un milliard de minutes, to
ne sembla excessiv ye unesim vise, tamen si on prende li pena calcular,
on es stupefat constatar que to representa 1902 annus!


## Li constipation quam cause del maladies

Poc maladies es tam difuset quam li constipation. Ma multes ne
considera it quam ver maladie e ili condui se con índiferentie contra
it. Multes ne save que li constipation es li cause de mult altri
maladies, e que por resanar se it es necessi far desaparir li cause. On
have li custom curar mult maladies per remedies sin valore, sovente mem
nociv e in omni casu tre car. On ignora que li unesim maladie, li
constipation, deve esser curat ante que anc ii altri maladies, resultant
ex it, posse esser curat.

Congestion in li cap, cap-dolores, nauseas, manca de apetite,
fatiga, indolentie, omni to posse esser genitet ex constant
constipation. Suffrente pro tal maladies on sovente pensa que li cause
de ili es nervositá, anemie, excess de labore, e on prova respectiv
medicamentes, ma tis ci comprensibilmen nullmen auxilia.

Hemoroides presc sempre relate constipation; ili es altricos
quam fortmen extendet venes in li ánus, ili tam plena e extende se
que ili sali ex it, ili inflamma se e causa sanguation.

Inflammation del ciec intestine. Presc nequande homes suffre pro
ti maladie, queles ne conosse perturbationes del stomac e del
intestines. Li sicc contenete del gross intestines irita li mucosi
membrane e genite litt lesiones. Tis-ci es inflammat e posse producter
locos plen de suppura. Multes, queles sufret pro inflammation del ciec
intestine e queles sentit advertient dolores in li loco del ciec
intestine ye omni ínregulari functionament del intestines, esset liberat
de omni to pos har curat li constipation.

Maladies queles relate congestiones es influentiat nocivmen per
ti constipation, p, ex. oftalmie, glaucoma, e altri ocul-maladies,
cordie-maladies, inclination al apoplexie. Omni maladie acompaniat de
febre, sammen omni infant-maladies es mal influentiat de constipation,
ti-ci mem es li prim cause de ili. Constipation es sempre debilitá del
intestines. Mult homes suffre nu de constipation, nu de diarré. Ambi
eveni si li intestines es debil e labora mal.

Precipue du _causes_ producte constipation: Ínsuficent movement
e ínapt manja. Li infantes sovente deve seder tro long sur li
scol-bancos, anc li aprentises e li laboreros queles pratica mestiere
sin corporal movement (p. ex. sutores, scritores), it es omni tis queles
labora sedent. Corsage e strett vestimentes anc influentia mal li
intestinal function. Inclinat a constipation es anc ti persones queles
sovente manja in li restoratorias; ili recive manjages tro spiceat e
salat, e tro poc fructes.




In li max mult casus on posse curar li constipation per changear
li manjages e per cuidar por suficent movement corporal. In matin on
mey trincar lentmen, gutte pos gutte, un glass de frisc aqua; in
hiverne on mey calentar it un poc. In li matinal repaste, on deve
trincar ni cacáo ni café, e qui suffre pro constipation anc ne mey
trincar cocinat lacte; vice to on mey manjar ne-salat aven-pappa con un
poc lacte crud e miel. Til midí, on ne deve manjar necos, ma omni hor
on deve trincar un glotade de aqua quam medicament. In midí on deve
manjar null, o solmen poc suppe, e evitar pastetes e tortes. Li repast
deve consister ex verd legumes, potates, ris, anc nudles, omni to deve
esser poc salat e totalmen ne spiceat. Salade ex verd salad-folies,
carottes, verd faseoles ne deve mancar. On deve sempre machar bon, e
manjar moderatmen, tro mult plenat e extendet intestines ne labora. In
li sam repast on ne deve manjar junt fructes e legumes. Li vesperal
repaste deve evenir temporanmen, adminim tri hores ante li cuchada. It
deve consister ex fructes, lacte acid, pan, farinages e bollit potates.

Ultra li just nutrition es necessi suficent movement, it es: salta,
gymnastica, mont-ascension, omni manieres do sport, anc li grav labores
de menage e de jardin es tre efectiv. Pos cuchar se e ante levar se, it
es in vésper e in matin, jacente in li lette, on deve massagear su
ventre durant quin minutes.

Por obedir ti consilies presc omni persones constipat posse curar
se, to omnes posse saver per self-control.


## Li dorme

Inter li obligationes essential de queles un
hom
activ ne posse dispensar se, sta in prim linea li témpor quel il
consacra al dorme. It es un grav erra creder que 5 o 6 hores de dorme
sufice. To convene solmen al ruranes, a tal persones queles fa laborar
lor muscules plu quam lor cerebre. In quant li action intelectual intra
in function, li expense de forties accelera se e por reparar ti perde it
es necessi extender li reposa. Li hom quel labora cerebralmen besona
adminim 8 hores de dorme. Si ne, li fatiga presenta se sub aspectes
queles ne sempre es facilmen reconossibil.

Ye li persones activ, p. ex. li fatiga ne sempre revela se per laxitá,
ma per un excitation febril, iritabil, per li max litt resistentie
incontrat. Sub li efortie de ti stimul dat al sensibilitá, apari altri
contrari efectes li max curiosi es li tension arterial. Mult ínfelices
ea consultar specialistes durant que in realitá to quo ili have es
simplicmen exhaustion debit a manca de dorme. Ili ne besona un regime
special de alimentation, ni medicamentes por obtener li resultate
desirat. Du o tri
hores in plu de reposa, vi omnicos.

Lu desfacil es dormir durant li plen témpor desirat. Un repast
moderat e sin carne favorisa li reposa. Tamen li diminution del labore
digestiv deve esser acompaniat per li diminution del labore intelectual,
por producter efectes calmant.


## Psicologie

Durant un processu, li president del
tribunale
vide aparir ye li barre un dama un poc matur.

«Esque vu es maritat?» il questiona.

Li dama sospira sin responder. Li president dicta al secretario:

«Seniora es celib».

Quelc minutes poy apari un senior. Al sam question anc il responde per
un sospira.

Li judico conclude con li rision del spectatores: «Ples scrir,
secretario, que li testimon es maritat».




## Societé Cooperativ del Occidental-Editiones (SCOED)

Soledí 6 august, quam previdet, evenit in Zürich, li definitiv
constitution del Societé cooperativ del Occidental-Editiones. Li til nu
utilisat abreviation (Sococed) ha esset transformat in SCOED.

Li statutes, projecte My, inviat a chascun coidealist in li fine de
julí, ha esset adoptet pos quelc modificationes in li redaction del
articules.

Li comité definitiv ha esset electet. To es sr. Mayor (Lausanne), sr.
Berger (Morges) e sr. de Guesnet (Paris). Li conto-revisores es sres
Mœckli e Petter (Lausanne). Li director es sr. Lagnel (Chapelle).

Li subscritores queles ha ja payat completmen lor partes social va
reciver li certificate tam bentost quam it va esser printat, to es
durant li mensu septembre.

Noi memora que chascun coidealist o altri persones, mem exter nor
movement, posse devenir membre de nor societé per subscrir tam mult
partes queles ili desira. Li partes es de Fr. 20.— sviss. Ili posse
esser payat in admaxim 4 ratas.

Li intereste quel va esser payat coresponde al medial percentage del
sviss bankes (inter 3 e 3,5% in 1939). Li unesim intereste por li
completmen payat partes del unesim infra liste va esser contat por un
demí annu e esser payat in april 1940. In plu, li membres del SCOED va
reciver rabattat precie por chascun del editiones del societé.

Car coidealistes! Vu certmen desira li rapid progress de Occidental; vu
desira que noi mey editer tam bentost quam possibil li necessi manuales
de aprension, lexicos, libres de bell litteratura, materiale de
propaganda? Nu, li SCOED es li solid base financiari quel noi da a nor
movement. Pro to, omnes have li moral deve colaborar al developament de
nor societé de edition. Si chascun coidealist vell subscrir _solmen
un parte_, it vell esser facil reunir in poc témpor un summa de Fr.
7-8.000 sviss.

Certmen, por plures, li summa de Fr. 20- sviss representa un alt
expense, precipue por nor coidealistes con moné de bass valor. Tamen,
ples considerar que li ductores de nor movement expense chascun annu
gratuitmen in labor e moné summa quel alta por plures til 20 vez e plu
li modest summa representant un parte social.

Si vu ne ha recivet un carte de subscrition, ples demandar it a:

SCOED, Chapelle (Vaud), Svissia.

Car coidealist, esque nor comité va posser inscrir vos in li proxim
liste?

Vi li unesim liste de subscritores al SCOED secun li órdin de reception
del cartes de subscrition:

1. Lagnel (Chapelle), 5 partes; 2. Berger (Morges), 3; 3. Mayor
(Lausanne), 1; 4. Denzler (Bienne), 1; 5. Sra Posthuma (Nederland), 5;
6. Littlewood (Groningen), 1; 7. De Guesnet (Paris), 2; 8. Lerond
(Breville), 1; 9. Federn (London), 1; 10. Segerstahl (Vindeln), 1;
11. Björkman (Jänkisjarvi), 1; 12. Moeckli (Lausanne), 2; 13. Dr. Haas
(Winterthur), 1; 14. Houssin (Yquelon), 1.

Sincer mersí a omnes!

Lausanne, august 1939

_Li comité del SCOED._






## Precie del complet colectiones de «Kosmoglott»



|Annu || 1922 || 1923 || 1924 || 1925 || 1926


|Cadernes || 10 || 6 || 3 || 4 || 6


|Precie || 25.— || 30.— || 15.— || 20.— || 24.—







## Precie del complet colectiones de «Cosmoglotta»

| Annu || 1927 || 1938 || 1929 || 1930 || 1931 || 1932


| Cadernes || 11 || 11 || 11 || 6 || 6 || 6

| Precie || 33.— || 11.— || 11.— || 8.— || 9.— || 8.—


| Annu || 1933 || 1934 || 1935 || 1936 || 1937 || 1938

| Cadernes || 6 || 8 || 10 || 10 || 13 || 12

| Precie || 8.— || 4.— || 5.— || 5.— || 6.50 || 6.—





N.B.

1. Solmen li colectiones de 1922 e 1926 de
Kosmoglott es liverabil.

2. Li colection 1927 de Cosmoglotta ne plu es liverabil.

3. Por li annus 1935, 1936, 1937 e 1938 manca alcun numerós de
Cosmoglotta B.
+
Noi fa un rabatte de Fr. 1.— por chascun numeró mancant
sur li precie del colection.

4. De témpor a témpor it es possibil far nov colectiones con li ancian
numerós retrovat o retromisset per li abonnatores. Noi consilia al
serchatores de exhaustet colectiones inscrir se che institute Occidental
por reciver ti eventual colectiones.

5. Li complet colection de _Kosmoglott_ e _Cosmoglotta_
custa hodie sv. Fr. 250.— ... si it es liverabil.

6. Li Institute Occidental recive con gratitá ancian numerós de
Cosmoglotta o Kosmoglott. Si ili ne es inviat gratuitmen, ples demandar
oferta del Institute.

7. Institute Occidental ha recivet un oferta de vende de un _complet
colection_ de Cosmoglotta e Kosmoglott. Interessate mey scrir nos.

8. Noi vendi li separat numerós de Cosmoglotta ye Fr. 0.50 singul,
exceptet tis de 1927. Por separat numerós de Kosmoglott, ples demandar
precie.

9. Por facilisar li aquisition de ancian colectiones de
_Cosmoglotta_ un special rabatte de 10% va esser
far al compratores til li 31 marte 1940.


## Un erra de Napoleon

Li unesim militari ballones servient quam postos de observation
esset utilisat un decene de annus pos li unesim ballones con calid
aer de Montgolfier.

In 1794, li francés armé havet ja du companies de «aerostateros».

Li yun fisico Coutelle recivet li comandament del unesim. Li ballon
del capitan Coutelle fat grand servicie in li battallie de Fleurus e on
utilisat anc captiv ballones in quelc guerres del Republica. Li aerostat
esset ligat al suol per li medie de du cordes, chascun de queles esset
retenet de un gruppe de soldates. Li comandant postat in li góndol,
transmisset su observationes e su ordones per flaggas de diferent
colores.

Li unesim consul Bonaparte dat tam poc fide al usation de ti postos
e a observation aeran que il congediat li du companies e fat cluder li
scole etablisset in li jardines de Meudon por studiar aplication del
ballones al art de guerre.






## Aprentisage

Li instructora questiona un elev in li scol:
«Save vu quo es sale?»

_Un elev:_ «Yes, yes, senioretta: to es alquicos quo da mal
gust al potates si on oblivia metter de it in ili».




## Curses «RALIN» por li studie de Occidental

Li SCOED va inaugurar su editiones per far aparir durant li proxim
mensus li curses RALIN.

Quo es li curses RALIN?

Nor lectores memora li brochura de nor activ e entusiastic coidealist
sr. H. Littlewood _Vers un lingual instruction plu rational_ in
quel li exposi su lingue-pedagogic opinion in resummate. Quelc tipic
leciones monstrat su metode quel esset experimentat durant circa 30
annus per li docentie del lingue anglés che nederlandeses. Experimentes
esset fat con li unesim leciones redactet por li instruction de
Occidental: ili monstrat nos que li metode es aptissim. Pro to noi
decidet editer ii in li sequent form con li nómin de curs «RALIN»:

I. Li _parte international_ (tot in Occidental) contene circa 40
leciones, con introduction concernent li usa del curs.

II. Li _parte national_ quel contene li exact traduction del
parte

Occidental, con introduction, explicationes e fonetic transscrition.

Li parte _international_ va esser usabil sin li parte national per
omni Occidentalistes por perfectionar se in fluent scrition et parlada
de nor lingue.

Por _li novicios_, li parte national es necessi, nam it permisse
controlar li traductiones.

Li unesim parte national, ja pret por multiplication, es Anglés.

Probabilmen va secuer secun ti órdine li partes _nederlandés,
francés, svedés, hispan, italian, german,_ etc.

Li precies ne es ancor fixat, ma in septembre-octobre chascun
Occidentalist va reciver plu ampli informationes pri ti curses.

Qui desira reciver li curs international e un del curs national es
petit manifestar su interesse per scrir al: Institute Occidental,
Chapelle (Vaud), Svissia.

F. L.





*Li numero 000 000.* -- Li colpes del hasard es ínprevisibil!
Li
calcul del probabilitos pruva que li possibilitá ganiar un numeró inter
100 000 es tam litt que it ne vale li pena parlar pri it. Alcun numerós,
quam 0, 00, 000, 0000, etc. sembla tam strangi, que null comprator vell
selecter les. Pro to li loteríes generalmen evita printar billetes con
tal numerós.

On posse judicar li stupefation del organisatores del american
loteríe de 1937, quande li sferes, por determinar li max grand premie,
composit just li numeró 000 000 quel ne existet sur li billetes. On
devet recomensar li tirage! Miraculosi hasard quel forsan nequande va
repetir se ma quel tamen va obligar li organisatores del futur loteríes
previder anc ti strangi numeró.

In Francia on ne printa billetes portant solmen _nulles_, ma, pro
que omni eventualitá es previdet, it es consentit que si li numeró 000
000 vell surtir con un premie, ti premie apartene al numeró 100 000. In
consequentie, li billete portant ti numeró have du chances vice un.




## Cronica


### Colombia

Li revúe _Columbia Filatelica_ Nr. 1 (junio -- julí
1939) reproductet li articul de nor activ coidealist G. Bevilacqua,
aparit in li revúe _Union_ (Santiago de Cuba).

Ples vider cronica de Cosmoglotta B, august 1939. Sincer mersí a ti revúe.


### Italia

Li jurnal _Perseo_, quel apari in Milano, Nr. 9 del 1
may 1939 insertet un long articul de nor coidealist G. Bevilacqua in tri
columnes, con li titul: _Necessitá de un lingue auxiliari_. Ti
articul, quel studia li historie del L. A. monstra li superioritá de
Occidental.


### Portugal

Finit li guerre hispan, li guvernament portugalés ha retirat
li despermission discusser e propagar li aferes. Mi amico e coidealist
Dr. Caldeira Firmino e yo va comensar un activ propaganda pri Occidental.

Yo ha mantenet strett correspondentie con li novialiste Dr. Campos Lima,
de Lisboa, pri interlinguistic temas. Il ha studiat Occidental e monstra un
grand desir de cooperation amical inter Novial e Occidental. Il ja proposit
mult reformes in _Novialiste_, queles funda se in Occidental. In témpor
oportun, yo va dar vos li resultates de nor amical corespondentie.

Yo ha mult apreciat li articul insertet in li n. 23 de Cosmoglotta B pri li
reform ortografic portugalés. Mi amico Dr. Campo Lima e yo es partisan
del simplification e uniformitá in li scrition de Occidental. To es un studie
necessi por li complet standardisation de Occidental... Novial ja sequet ti
via.

R. B. e M. (Portugal).


### Svissia

_Annual reunion del Sviss Association por Occidental (SAPO)
in Zürich._

Li 6 august reunit se in Zürich li membres del SAPO e coidealistes
extran. Regretabilmen, pro li ínsecuritá politic, mult coidealistes
extran, queles hat anunciat lor partiprension, ha timet far li viage a
Zürich.

Li matin ye 11 cl. evenit li reunion oficial del SAPO. Sr. Mayor, til nu
membre del Comité, ha esset electet president por remplazzar sr. Dr.
Nidecker quel ha demisset pos numerosi annus de presidentie e de
constant activitá por nor movement. Il mey esser ci mersiat. Il va
continuar su labores por Occidental quam membre del comité.

Sr. Denzler (Bienne), quel remplazza sr. Piaget del sam cité,
sres A. Matejka (La Chaux-de-Fonds) e Dr. F. Haas
(Winterthur) ha esset nominat membres del comité.

Li contos ha esset adoptet sin discussion pos har audit li raport del
conto-revisores seniores Moeckli e Denzler.

Li contribution annual ha esset fixat a Fr. 5.— por 1939 e 1940; it
composi se de Fr. 4.— por Cosmoglotta e de Fr. 1.— por SAPO.

In li propositiones individual ha esset discusset li contene del ultim
circulare inviat al presse li ultim dies de julí a circa 130 sviss
jurnales.

_Reunion international_ -- Li sam die evenit un reunion
international in quel esset discusset divers general problemas
concernent Cosmoglotta, nor propaganda, li memorandum del gruppe
nederlandés al Occidental-Academie, etc.




Concernent Cosmoglotta, li possibilitá far aparir Cosmoglotta B printat
ha esset studiat. Divers suggestiones ha esset fat e li administration
va examinar qualmen ili va posser realisar les. Li constant augmentation
de nor activitá e de nor movement postula un diminution del labores
mecanic che li Institute Occidental in favor de altri
labores organisatori. Pro to li printation de Cosmoglotta B vell esser
un grand aleviament por li administration.

Un desir ha esset fortmen expresset: Que omnicos mey esser fat por
accelerar li edition del _Fundamental grammatica_ de R. Berger e
del Lexico Occidental-Occidental de I. Federn, ja desde long in labor.
Malgré li diligentie del coidealistes queles occupa se pri li redaction
de ti libres, it devenit clar que ti ovres, queles deve esser li base de
nor movement, ne posset esser fat in un die e que un témpor mult plu
long quam previdet esset necessi. Mult problemas dever esser examinat e
nor coidealistes va certmen comprender que noi prefere editer un perfect
instrument de labor quam hastosi editione quel da satisfaction a
necun.

Strax quande li manuscrites va esser in nor manus, corectet, studiat e
aprobat per li competent e responsabil organes de nor movement,
li
editoría va accelerar li edition.

Regretabilmen, li témpor mancat, pro li depart del trenes,
por discusser detaliatmen li memorandum del gruppe nederlandés. Ma
del curt discussion, li impression general es
que it es aprobat. Li memorandum esset inviat a omni membres del
Occidental-Academie e a omni membres del Senat por
information.

In resummate, li discussion, sempre amabil, monstrat quant vivid es nor
movement e quam secur es li bases sur quel it developpa
se. Necun resolution ha esset votat, ma li
reunion dat a omni responsabil coidealiste li ocasion audir util
consilies e suggestiones.

F. L.


## Cosmoglotta e Occidental-Union in 1940

Li infernal guerre atinget nos in comensa de septembre just quande
divers circumstanties velle har permisset nos realisar
grand projectes queles vell har possibilisat
avansar nor movement con plu grand passus.

Li present numeró de Cosmoglotta, quel vell har devet aparir durant li
unesim demí de septembre, contene ja complet raportes
pri ti projectes (Reunion international in
Lausanne in 1940, SCOED, Edition del curses
RALIN, Edition del Complet Grammatica e
del Lexico Occidental, etc.). Regretabilmen,
omni ti projectes deve esser momentanmen procrastinat 1) pro li quasi
ínpossibilitá por un grand númer de nos coidealistes far payamentes ad
extrania; 2) pro li desfacilitás causat per li militari censura in li
corespondentie inter mult landes; 3) pro li fort diminution del líber
témpor che li majorité de nor coidealistes, causat sive per mobilisation
in li armés, sive per augmentation del labores
personal.

Por mantener li relationes inter omni coidealistes, nor intention
es continuar li edition de Cosmoglotta durant 1940 si noi posse
reciver suficent abonnamentes de nor
coidealistes. Comprensibilmen, pro
li ínpossibilitá abonnar nor revúe in cert
landes, un fort diminution de abonnates es a previder. Do noi va
reducter it a un folie de 4 págines _printat_ quel va aparir
chascun trimestre. Si noi recive suficent moné, noi va far aparir ti
folio chascun du mensus, o eventualmen con 8
págines.



Noi ha examinat li possibilitá continuar li edition de Cosmoglotta B,
ma total manca de témpor impedi nos far ti labor. Noi ha
pensat reducter it anc a 8 o 4 págines, ma to
vell far presc tam grand labor quam por 16 págines e pro to noi ha
abandonat ti idé.

Li edition de 4 págines printat oferta un grand avantage: it
posse esser utilisat quam propagande materiale in landes u ancor ne
existe li guerre e u li circumstanties permisse
it.

Por securar li edition de nor revúe, noi va mantener li precie de
abonnament a Fr. 4.— sviss. Chascun abonnator, _quel desira it por
su propaganda_, va reciver 12 exemplares de chascun numeró si it
apari 4 vezes durant 1940 o 8 exemplares si it apari 6
vezes.

Pro que Cosmoglotta ha aparit solmen 9 vezes vice 12 durant 1939,
chascun abonnator posse demandar al Institute Occidental
li invia de litteratura por li summa de Fr.
1.—, quam compensation, Anc in 1940, si li
circumstanties vell impedir nos far aparir 4 vezes nor revúe, noi va
compensar li mancant numerós per literatura.

Noi memora a nor letores que in ti desfacil témpor, li compra
de literatura es un fort auxilie por nor movement. Noi espera que
omni coidealistes queles posse far tal
expenses va auxiliar nos per ti medie.

Durant 1940, li Occidental-Union va continuar su activitá secun li
possibilitás e noi calidmen premersia omni membres queles va payar su
contribution.

Li reelection del Senate, quel ne ha posset esser organisat
durant 1939, va esser ajornat til pos li guerre. Interim sr. A. Matejka
ha esset selectet quam president ad interim
per li Central Oficie.

Noi continua reciver novas de nos cardinal coidealistes e particularimen
de nor car e venerat mastro sr. E. de Wahl, quel es in bon sanitá (20
dec. 1939). Il presenta a omni coidealistes su max bon desires por 1940,
quel regretabilmen il presenti quam un «annu dangerosi».

Car coidealistes, noi espera que it va esser possibil mantener
bon relationes con vos durant 1940 e que ti annu va aportar nos li
pace e li tranquilitá quel va permisser nos
reprender con nov forties li difusion de nor
bell lingue.

Chapelle, 28 dec. 1939.

Fred LAGNEL, Director del Occidental-Union.

N. B. -- Pro tecnic cause Cosmoglotta de julí ne hat esset inviat in
just témpor e it es juntet con li present n°
128.

(Image)


# Cosmoglotta B 26 (sep 1941)

Oficial organ mensual del Occidental-Union

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. Septembre 1941 -- Nr.26(1)


## A nor letores!

Desde li ultim numeró de Cosmoglotta, Nr.128 del serie A, quel aparit
con tarde in comense del annu 1940, nor revúe ne ha dat signe de vive.
It es nor deve explicar ti silentie, quel nor car letores va certmen
comprender sin desfacilitá.

Li guerre impedit presc omni relationes con nor extran colaboratores tam
plu quam solmen cert lingues es admisset in li lettres; mem in Svissia
nor ordinari auxiliatores, pro mult altri personal obligationes, ne vell
har posset colaborar; tande li equip redactional esset completmen
desorganisat. Adplu, del vis-punctu material, li inpossibilitá obtener
li payament del abonnamentes del max grand parte del europan landes
esset un impediment financiari quel fortiat nos suspender li edition de
nor car revúe.

Hodie, pos har profundmen studiat li situation, noi decidet far
re-aparir nor revúe. Comprensibilmen, to es un revuette de guerre con
restrictet númer de págines poligrafat. Noi tamen espera far aparir it
chascun mensu, nam to es necessi si noi vole mantener vivid nor
relationes con omni coidealistes.

Nul abonnament es fixat; it es voluntari, pro pro que noi save que li
conditiones de vive es desfacil por multes. Tamen, noi crede que chascun
occidentalist va far un efortie, micri o grand, secun su personal
situation, por far viver nor revúe durant ti desfacil témpor. Mem micri
summar, inviat chascun mensu, regularimen, va permisser nos financiar su
edition e in plu permisser comprar li necessi materiale por li
preparation del lexicos e del manuales per un stab de sviss
colaboratores, queles benevolet interprender ti enormissim labores sub
lor propri responsabilitá.

Pro to, con chascun numeró de nor revuette, noi va junter un bulletin de
versament a nor postchec-contos; noi firmmen espera que talmen li
solidaritá va manifestar se, in un témpor u solmen li neutral landes
posse ancor laborar por un alt ideal, quel es por noi, occidentalistes,
li adoption de un L.I., ti tecnic medie de interrelation tam necessi
quam li printería o li radio.

Letor!

Esque tu vole auxiliar nos?

Redaction e Administration

N.B. Noi va publicar in chascun numeró li liste del summar recivet.


## Qualmen propagar occidental?

Ti question ja esset posit in nor nr. 24 de Cosmoglotta B. Noi peti nor
letores presentar al Institute Occidental in Chapelle lor idés,
experimentes, suggestiones, planes, studies. Por esser prendet in
consideration, li projectetes deve esser realisabil e ne solmen teoric.
Anc li láter financial deve star profundmen examinat e basat sur secur
statisticas in li dominia concernet. Li Institute Occidental reserva se
plen jure utilisar o ne li suggestiones o planes recivet.

Do, car coidealistes, al labore!

Prospect por adjunter in lettre, li pezze 2 c.


## Li ortografic question

Noi vive nu in un historic epoca, caracterisat per ruina de mult antiqui
heredat customes e opiniones. Noi vide un economic, tecnic e politic
revolution e transformation del munde, specialmen un sempre nascent fort
ultra-nationalisme mem in mult micri popules, queles nu elimina in lor
lingues mult international paroles e usa nov propri national formes e
novicreationes.

To naturalmen diminue li chances del idé de un international lingue in
un munde in quel omnicos international es proscrit. Ma pro que li
comunication inter li popules es plu necessi quam unquande antey, pro li
divers crud materiales e samli fin tecnic industries, it va esser
necessi studiar plu e plu nov lingues. To es un labor ínproductiv e
ultra to mem dangerosi just por li national lingue self. Do un die, just
pro li nationalism, li san rason va ducter li homanité a un lingue
neutral, ne de ti o altri potent nation. Ma li situation self in mult va
har changeat se. Mult international paroles de yer, ja hodie e deman ne
va plu esser international e samli lor ortografie, pro que li popules
plu e plu adapta li scrition de ti paroles a lor propri ortografie.

Ti diminution posi nos ante li problema qualmen retener li ancor
existent internationalitá sin augmentar li desfacilitá de su studie. To
es atingibil solmen per quant possibil clar regularisation del
derivation e simplification del ortografie. Un del dominias max
ínregulari e quasi ínpossibil a submisser a clar e strict regules sin
multissim exceptiones, es ti del prefixes con li caotic manieres de
assimilation, conservat in li historic ortografie, usat in A. e Fr.
Havente li exemple del lingues italian e hispan, queles ha in grand
mesura simplificat li  scrition, noi deve sequer ti exemple simplificar
anc nor ortografie per clar regules, per un transparent e strett
etymologic structura e in sam témpor quant possibil simplic fonetism. It
es clar que un absolut coordination de ti du oposit postulationes ne es
possibil. E pro to es necessi li max apt compromiss inter ili.

Nor labores de standardisation nu es ocupat just per ti question
ortografic. Noi espera ducter les a un bon fine, quel va posser egardar
chascun del du postulationes in suficent gradu e per to ancor
simplificar li aprension de nor lingue. Si ja plu minu standardisar, on
deve far quant possibil plen labor. Ma to postula de nos concentrat
meditation e mult provas e experimentes. Pro to, nor coidealistes mey
ancor quelc témpor esser patient, specialmen prendente in calcul li tre
impedit comunication inter nor competent exploratores, quel hodie es 2-5
vez plu long in témpor, quam ante li guerre.

Un cose es clar, que li future de nor lingue jace ne in li complicat
historic ortografie e li mult exceptiones heredat, ma in un clar e
regulari systema de derivation e simplification del ortografie, quel
deve esser anc quant possibil fonetic. E. de Wahl

Red.: Ti articul es li ultim quel noi recivet de sr. de Wahl por
Cosmoglotta ja ante plu quam un annu. Til mensu junio, noi restat in
constant relationes con li autor de Occidental; il vivet sempre in sat
bon sanitá, ma li preoccupationes omnidial impedit le laborar al
standardisation de nor lingue. Nu, pro li guerre, noi es plen de
angustie pri su fate e nequi posse previder ca nor movement va posser
ancor juir pri su vast competenties e su long experienties. In omni casu
ti articul da nos un clar vision del direction in quel nor lingue deve
developar se in li futur.


## Varietás






-- Un articul pri li question del L.I. recomendante Occidental e
citante un textu original in ti lingue aparit in li suplement
«Kaufmännische Praxis un Fachbildung» del «Schweiz. Kaufm.
Zentralblatt» (Zürich). Su autor es sr. A. Matejka e it atraet al
Institute Occidental un sat grand númer de petidas de information ex
pluri landes.

-- Che li gruppe Basel del «Europa-Union» nor coidealist dura far un
activ e successosi propaganda in favore de Occidental. Pluri articules
pri li question del L.I. con recomendation de Occidental, Basic English,
Anglés e altri lingues aparit in li organ central de ti societá «Der
Europäer». Un mention special merita li humorist ínvoluntari quel pos
har constatat que li ja existent «provas de lingues artificial posse
servir solmen quam primitiv instrument de intercomprension in cert
limitat casus», asserte que sol li lingues etnic posse satisfar li
postulates de un lingue universal auxiliari. Li ideal secun le es:
«aprender tant mult lingues natural quam possibil, nam li labor e li
pena es micri comparat al resultates (sic!)». Li labor es micri!
Talmen posse scrir solmen un ignorant, quel in su tot vive nequande ha
provat aprender mem un sol lingue vivent. Li facte que in li sam articul
il asserte que li hom es íncapabil expresser su pensas convenentmen, si
il deve usar un lingue extran, ne sembla genar ti champion del logica.
Beat es li povris in spiritu...

-- In li «British Esperantist» un del propagatores, quel ocupa se
presc exclusivmen pri li organisation de discurses pri Esperanto in anglés
scoles, raporta que in un scot collegie, li director introductet li
discursero a su scoleros per li secuent paroles: «Well boys! Li
exámines es passat e noi besona un poc de amusament (some light
amusement). Ci es sr. X por parlar vos pri un lingue universal quel
nequi parla e quel ne have alcun literatura. Tamen, un poc de rision ne
va nocer nos!»

On ne posse esser plu amabil.

-- Li sviss fundation «Lucerna» organisat durant li estive 1941 un
«curs pri psicologie» in quel li conosset sr. A. Debrunner, professor
in li Universitá de Bern parlat pri li tema: «Li hom e li lingue». Li
manca de spacie impedi nos dar un resuma de su discurs, ma noi mentiona
con plesura que li presse considerat «quam li facte max interessant del
discussion quel secuet li discurs, que prof. Debrunner, presidente de un
comission de expertes creat de Americanes respondet in maniere
absolutmen afirmativ al question ca it es possibil crear sur base
strictmen scientic, un lingue international carient li artificialitá del
projectes de L.I. propagat til nu».

Ti positiv subtention del idé de un lingue universal auxiliari per un
scientist del range de prof. Debrunner es un precios auxilie por nor
movement e it convene mersiar le por ti spontan apoy.

-- Noi have sub li ocules un tre interessant e documentat articul quel
aparit in li jurnal «De Bron» (Li fonte) sub li titul «International
taalverkeer» (lingual comunicationes international). It es debet a nor
activ colaborator A.F. Poggenbeek de Rotterdam e constitue un excellent
medie de propaganda por Occidental in Nederland e Flandria. It es un ver
calamitá que li enorm eforties de nor amicos nederlandés ha esset tant
brusquimen interruptet per li guerre. Noi di intentionalmen
«interruptet» e ne anihilat, nam noi save que malgré omni present
obstacules li idé de un L.I. international ne posse morir. Nor
coidealistes nederlandés va posser reprender lor activitá pos li guerre
con duplic ardore e ili va posser recoltar li fructes de lor admirabil
eforties.


## Un modellic letre de propaganda

Al Redaction de

Natura e Tecnica:

Tre estimat seniores,

Ci-junt, yo have li honor inviar vos un excisete ex li «General Gazette
del Comercie» del 16 decembre relatent li international auxiliari
lingue Occidental. In sam témpor, yo include anc un exemplare del
brochura e del postcarte queles ocasionat li publication del articulette
in li jurnal mentionat.

Noi Occidentalistes vell considerar it quam un grand privilegie, si noi
vell posser juir li sympatie anc de NATURA E TECNICA. Yo do espera, que
vu mey trovar it suficentmen interessant por far it conosset anc a vor
letores.

Yo permisse me far remarcar, que it acte se pri un solution del problema
del international lingue auxiliari quel totalmen difere de omni
precedent provas in ti direction. Ma vice provar fabricar un tal lingue
artificialmen e quasi ex necós, li autor de Occidental, prof. Edgar de
Wahl, ha successat in maniere genial por talmen dir elevar su lingue ex
li ja existent international vocabularium ques retrova se in un grand
parte del europan lingues, talmen que Occidental, quo concerne
naturalitá e eufonie, totmen ne es inferior al etnic lingues.

Si vu desira reciver ulterior informationes pri ti lingue, it sempre va
esser me un grand plesura furnir tis.

Esperante reciver vor benevolent co-operation, yo saluta vos con max
grand respect.

Vor servitor, Ld.


## Sviss automobil-servicie alpin

On di que existe circa tri mill lingues in li munde, forsan plu mult, ma
to on ne save. Tamen, ja suficent barrieres contra reciproc
intercomprension. Ples imaginar tri mill manieres por expresser li sam
cose, simultanmen anc tri mill impedimentes por comprender unaltru.

Ma hay un lingue quel aboli omni impediment, lingue quem comprende e
concepte li membres de omni nation e lingue. It escarta omni impediment
e barriere, líber e ínimpedit es li comprension e conception del
objectes...to es li lingue del natura.

Vidente li imposant mirabilitás del natura, nasce in nos solmen
admiration e respect, du emotiones expresset in sam maniere in omni
lingues.

Ma u on vell comprender plu bon ti admirabil lingue del natura quam avan
li Alpes! Puntas in zigzag, brilliant glacieros, aquas bruient, vast
herbieras junte se a un harmonic image impressionant. Junt, ili es li
paroles queles li natura adressa nos, paroles comprensibil al habitantes
de omni zone, li lingue directmen penetrant in nor cordie e parlant a
nor sentimentes.

Li arangeament de sviss tures alpin possibilisa nos penetrar sin dangere
in li admirabil alpage. Viageante tra Svissia do ples ne omisser un tur
per li post-automobil alpin del administration postal; sin dúbit it va
lassar vos impressiones ínobliviabil.

(Excerpte de un prospecte del General Post-Direction in Bern)

Insignie de Occidental ...... Fr. 1.5

Covertes, postcartes con propaganda-textus, 100 ex. ..............
Fr. 1.50


# Cosmoglotta B 27 (sep 1941)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Septembre 1941 -- Nró 27 (2)


## Fortuna subride al audaciosos!

In fine de august, quande noi preparat li nr. 26 de Cosmoglotta B, noi
esset tre ínquiet pri li success de nor interprense. Esque nor
coidealistes vell comprender que li actual situation postula de nor
movement un special oferta in un témpor u tant mult homes deve laborar
solmen por obtener li suprematie in li dominia del destruction? Esque
nor coidealistes esset in mesura trovar li necessi témpor por colaborar
con nos in li labores lexicografic e esque ili vell trovar anc li
possibilitá auxiliar nos financiarimen? Esque noi postulat tro mult e
superestimat lor sacrificiosi spiritu?




Tot ne! Hodie, noi posse informar nor letores que noi incontrat che nor
amicos li max grand benevolentie: nor apell dat li max injoyant
resultates. Certmen, ne omnes ne ha ancor respondet a nor petition:
Multes atende, nam ili questiona se ca nor iniciative es vivicapabil.
Quande ili va esser convictet pri nor seriosi efortie, noi ne dubita que
ili va acter e anc adjunter lor petre al edificie.

Car letores, nor ambition far aparir Cosmoglotta chascun mensu va esser
possibil si vu continua apoyar nor labores in sam gradu quam durant li
unesim semanes de septembre. Li union de omnes es necessi por li
success: li unes posse ofertar lor líber témpor por executer divers
labores por li Institute Occidental; li altres, si ili manca de témpor,
posse auxiliar per spontan subventiones, mem micrissim, por recrutar nov
interessates a nor movement o inviar nos max apt e interessantissim
materiale por publicar in nor revúe. Li dominias in queles chascun posse
colaborar es multiplicat. Nor rol es coordinar omni benevolenties.

Mersí al auxilie de plures, nor labores lexicografic recivet un nov
impulsion e noi espera que tre bentost li liste del max important
paroles Occidental va esser pret por copiation(?).

In fine, noi mersia max calidmen omnes queles ha respondet a nor apell!
To es por nos li max preciosi incorageament por continuar realisar nor
grand e desfacil tarea!


## Cosmoglotta

P.S. Ci excerptes de lettres:

[quote "Ed. Bieller (Bienne), Director del «Revue International de sténographie»"]
____
Yo gratula vos francmen por li coragie quel vu manifesta per
recomensar vor bell activitá in favor del difusion de Occidental. Yo
desira vos anc a vor colaborates li complet success quel vu merita.
____

[quote "H. Björkman (Jänkisjärvi, Svedia)"]
____
Vor iniciative yo saluta con grand joya.
____


## Comunicationes

Al membres del Occidental-Union:

- Noi memora vos ne obliviar inviar al Central Oficie li cedul de
vocation OUV/11 annual circulare nr. 11, por ne riscar perdir it mem si
vu ne ha ancor payat vor contribution de 1940 e 1941. Ti payament posse
esser fat til li 31.12.1941.

- Secun li circulare OUC/11, li provisoritá del insignie, quel vell
esser finit ye li -- 12.1941, es prolongat til ulteriori nova.


## Quo vu save pri vor horloge?

Presc chascun epoca del historie es caracterisat per un preponderant
activitá in dominia material e spiritual. Si noi questiona qual es li
marca distintiv del 20-ésim secul noi va responder sin hesitation que it
es li gigantesc developation del tecnica. Li tecnica domina li vive de
omni popules civilisat e quelc de su branches quam li automobilisme,
aviation, radio, etc. ha tant fortmen influet li spiritual orientation
de nor contemporanos que infantos in li etá de 10 annus usa expressiones
quam «dinamo, valve, bielle, scintille, candel, acuplator,
accelerator» etc., quam si ili vell har nascet in un fabrica de
automobiles.

Ma si on questiona vos pri li mecanisme de vor horloge, li modest e
fidel acompaniator de vor vive desde li yunesse til vor morte, tande vu
es fortiat confesser que vu es ignorant pri it quam li bebé in su
lulluore. Vu considera quam tot normal e natural que vor horloge indica
vos li just témpor ye omni moment del die e vu ne save quant scientie
esset necessi solmen por far mover li indicatores. Un tal ignorantie es
un poc humiliant precipue por noi Svisses quande on pensa al fama quel
jui nor horloge-industrie in omni landes del terra.

Yo va provar reparar ti ínjusticie per un curt -- benque tre íncomplet --
descrition del horloge e de su metodes de fabrication.

Li mecanisme consiste ex tri partes cardinal:

1. li ressor (motor),
2. li rotes dentat (organes de transmission),
3. li escapament (regulation).

It es li escapament quel conditiona li precision del movement e it es do
li organ max important, ma anc li max delicat del mecanisme.

On distinte in general tri systemas de escapament:

1. Li escapament «Roskopf»,
2. Li escapament per «cylindre»,
3. Li escapament per «ancre».

Li unesim du es trovabil solmen in horloges de qualitá inferior. Li
maximal precision es obtenet per li escapament con ancre. Su organes es:
li rote de escapament con su dentes de contact, li ancre, e li
balansuore con su spiral. Li fortie motori transmisset del ressor al
balansuore med li systema de rotes dentat provoca li oscillationes del
balansuore, li amplitá de queles es determinat per li action del spiral.
Per li medie del ancre, quel acte sur li rote de escapament quam un
levuore, halxante e laxante it in regulari intervalles, li oscillationes
del balansuore ne solmen controla li rapiditá de rotation del rote de
escapament, ma anc de omni altri rotes transmissori. Li centre de un de
tis actiona li indicatores e talmen «traducte in clar» li mesura de
témpor efectuat per li balansuore.

Por obtener ti resultate, un cert relation es naturalmen necessi inter
li númer de oscillationes del balansuore e li númer de rotationes del
rotes queles comanda li indicatores. Ti relation es determinat per un
calcul elementari e consequentmen ne necessita special explication. In
revancha, quelc indicationes pri li labor del balansuore, «li cordie»
del horloge va possibilmen interessar li letores.

In general li balansuore efectua 5 oscillationes in un secunde, to es 18
000 oscillationes chascun hor. Durant un die li dentes del rote de
escapament contacte 432 000 vezes con li extremitás del ancre, e li
«viage» total quel fa li bord del balansuore durant ti sam témpor es
circa 25 km.

It es do, quam on vide, li amplitá de oscillation del balansuore quel
forma li base por li mesura del témpor. On va comprender quo to
significa quande on reflecte que un diferentie de 1/10 000-ésim de
secunde por un oscillation provoca un variation de 1 minute (o presc) in
24 hores. Por evitar tal diferenties un precision quel ea til li
400-ésim de millimetre es necessi in li fabrication. Por ti scope it
existe machines queles es capabil mesurar millesimes de millimetres. Ma
ancor altri cuidas deve esser prendet por assecurar ne solmen un maximal
precision in li indication del témpor, ma anc por garantir li bon
functionament del mecanisme sub li max divers conditiones.

Ma pri to, yo va parlar un altri vez, si li tema interessa nor letores.

_A. Matejka_


## Anecdote -- Por far cantar Caruso

In die, in New York Caruso volet prender in li posta un important lettre
contenent un chec. Il monstrat su passport. «Ne suficent» declarat li
oficiario. Esque vu ne have altri pezze de identitá? Caruso monstrat
lettres, billetes, ma, ínperturbabil, li American repeti: «Ne
suficent».

Caruso es desesperat, nam il besona moné. Quo far? «Nu, dit li
oficiario, si vu es Caruso, pruva it, canta!». Pos hesitation, Caruso
resigna se, infla su péctore e canta per su max bell voce li Tosca.

Li posteros, in turb, hat acurret e quande li cantator hat finit, ili
aplaudet con entusiasme. «E nu, dit li oficiario, yo da vor lettre. Yo
hat tre bon reconosset vos, ma proque vu fa payar al povri public
exorbitant precie por audir vos, yo captet li ocasion audir vos
gratuitmen. Con mi sincer mersís!»

Prospect 8 pag. por includer in lettres: 2 c.


## Varietás






-- Un de nor adherentes, sr. Kurt Hamburger de St. Gallen ha fat un
discurs pri li «Question del lingue international» che li section del
Svissia oriental del Europa Union. Noi espera posser dar un curt resuma
de ti discurs in li proxim numeró, ma noi ja nu gratula sr. Hamburger
pro li success obtenet e mersia le pro su precios auxilie quam
concombattent occidentalistic.

-- Ex li corespondentie de un de nor amicos concernent li desirabilitá
del introduction de un lingue neutral auxiliari, noi cita li secuent
opinion de un adversario german sviss de lingues artificial:

____
Pourquoi créer une nouvelle langue international? Il y en a-t-il pas
déjà trop des langues? Pourquoi ne pas en choisier une déjà existante?
Par exemple le français? puisque celle-ci est la plus facile à parler.
Pour ma part je laisse ce casse-tête à d'autre.
____

Si li usa del lingue «max facil» da ja tam remarcabil resultates
concernent ortografie, grammatica e syntaxe (solmen 10 erras in 4
lineas) tande on va questionar se con angustie qual vell esser li
resultate si per hasard on vell selecter un lingue vivent «minu facil»
quam li francés.

It ne es astonant que li practic propagation de un lingue international
incontra tant mult resistentie. Noi ne have solmen contra noi tis
queles, ne savente alcun lingue vivent e consequentmen ignorante li
desfacilitás del studia de un tal, imagina se voluntarimen que li
aprension de un lingue natural promoet al ra(??) de un lingue universal
vell dar les plu mult ínmediat profites, ma noi deve adplu ancor
combatter contra omni tis queles ja conosset un lingue extran e
considera it quam facil pro que nequi monstra les li multissim gross
errores queles ili fa in parla e scrition. E ti categorie es, pro lor
innascet superbie, mult plu dangerosi quam li unesim.

It es do anc ne astonant que noi have in nor ranges tant mult
poliglottes, nam solmen tis queles ha seriosimen studiat un lingue foren
e queles parla it correctmen comprende li necessitá de un L.I. facil a
aprender. Li principie de sr. E. de Wahl secun quel un lingue auxiliari
es in unesim loc destinat a tis queles sta in relationes international e
deve do satisfar ante omnicos li besonas special de ti categorie de
homes es pro to tre justificat e anc avantageosi. Talmen noi ne besona
dissipar nor forties in un van lucta contra li indiferentes e li
obstinat idiotes, ma mersí al intrinsic qualitás de nor lingue noi
facilmen convicte li instructet strates del popules e che li altris noi
tucha solmen li elite. Or 10 convictet adherentes queles have li
material possibilitá usar li lingue in lor relationes international fa
plu mult por li avansament del idé de un L.I. quam 100 beat e passiv
admiratores.

LASSA NOS MEMORAR TO SEMPRE IN NOR LABOR DE PROPAGANDA.


## Fabul chines

Un chinese traet aqua ex un bronn. In li fund del bronn, il percepte li
image del lune.

-- Vi, il dit, to es alquicos seriosi. Li lune ha cadet in li bronn. Mi
deventie es repiscar it.

Il fat redescender su sitel e traet tam fort que li cord ruptet e que il
cadet retro sur li dors. Tande, il videt li luna in li ciel.

-- Yo fat vermen bon labor, il sospirat.

E il departet felici, malgré li perde de su sitelle.


## Subventiones e payamentes recivet (1-26.9.41)

M. Huguenin, Fr. 4.10; A. Matejka, Fr. 5.—; J. Ritter, Fr. 10.—; J.
Denzler, Fr.3.—; Dr. Haas, Fr. 23.—; Anonym, Fr. 3.—; J.J. Joho,
Fr. 5.—; A. Hagmann, Fr. 1.—; Prof. Debrunner, Fr. 2.—; Ed.
Bieller, Fr. 10.—; K. Hamburger, Fr. 5.50; E. Gämperle, Fr. -.50; F.
Lagnel, Fr. 5.—; H. Björkman, Fr. 3.—.

Cordialissim mersí ad omnes!



Quam anunciat in Cosmoglotta B/26, noi adjunte in chascun numeró un
bulletin de payament a nor postchec-conto, pri quel noi peti vos cuidar
con benevolentie!




## Comunicationes (vide págine 10)

Ad omnes:

Li excellent libre in german lingue «Occidental, die Weltsprache»
(anc li edition in 3 cadernes) es exhaustet che li Institute Occidental.
Pro li guerre it es ínpossibil renovar nor stock. Noi va studiar li
possibilitá far un sviss edition fortmen condensat o eventualmen
preparar un altri brochura por plenar ti manca. Noi vell esser grat a
nor coidealistes presentar nos concret propositiones concernent sive li
condensation de «Occidental, die Weltsprache», sive li preparation del supra mentionat brochura.




## Por amusar vos!

Un comerciant de cavalles, quel desira expedir per tren
28 cavalles questiona li chef de station quant il besona wagones. Li
chef responde que un wagon es necessi por 7 cavalles e que in
consequentie li comerciant deve comendar 13 wagones. Qualmen ha calculat
li chef? Vi li operation!

E li pruva!

(Il comensat li division a dextri)


# Cosmoglotta B 28 (nov 1941)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Novembre 1941 -- Nró 28 (2)




## Nor inqueste

Qualmen vu ha aprendet Occidental?

On ha ja mult discusset pri li divers metodes de aprension del lingues
vivent. Li facte que ti discussiones ancor dura, pruva que on ancor ne
ha trovat un solution ideal. Li cardinal obstacul a un unification es
probabilmen li individualistic tendenties del aprensor self, nam un
metode quel revela se quam excellent por li studiant A posse facilmen
dar resultates tre mediocri si it es aplicat a studiant B.

It es ver que un cose adminim sembla esser pruvat: it es li
íncontestabil avantages del modern metodes direct sur li old metode
grammatical. Ma mem in li cadre del metode direct it existe ancor sat
mult libertá por li tractation del divers problemas linguistic e
specificmen grammatical.

Quam li letor save, noi es presentmen fortiat reediter presc completmen
nor tot literatura in manuales de aprension e vocabulariums. Ti labores
ja es comensat e noi espera posser terminar li manuscrites in li curs
del proxim annu. Tamen it vell esser interessant saver qualmen nor
amicos ha aprendet Occidental e quel es li experienties queles ili ha
fat con li ja existent manuales. To vell dar nos tre precios
indicationes concernent li preparation del nov materiale aprensori.

Ti question es minu acut quande it acte se pri li studie de Esperanto o
Volapük. In ti lingues li desfacilitás a victer es presc li sam por omni
popules e on posse do sin alcun íncomoditá aplicar anc li sam metodes de
aprension in li divers manuales. Ma in Occidental to es diferent. Ti
lingue es comprensibil a prim visu por milliones de homes instructet e
ti facte naturalmen mult influe li conditiones queles un bon manuale
deve satisfar.

Yo, personalmen, nequande ha studiat systematicmen ni Ido ni Occidental.
Yo ha aquisitet presc omni conossenties unicmen per letura. Solmen mult
plu tard yo ha ocupat me plu atentivmen anc pri grammatica. Ma li gustes
e inclinationes es índiferent e to quo tre bon convenet a me, posse in
revancha ne convener al altres. Pro to noi invita nor letores auxiliar
nos in nor labor, respondente max precismen possibil al secuent
questiones:

1. Queles es li medies de aprension (manuales, lexicos, curses oral,
etc.) queles format li base de vor studie de Occidental?

2. Esque li manuale usat de von ha dat bon resultates? Quel es ti
manuale? Quo vu have a objecter contra it? Esque vu conosse per hasard
un altri libre de aprension quel secun vu responde plu bon a vor
dispositiones lingual?

3. Quant témpor vu besonat por li studie de Occidental, suposiente que
vu ha ductet ti studie systematicmen secun un del existent manuales?

4. Queles es li problemas grammatical quel semblat vos li max desfacil a
aprender?

5. Quo vu postula de un bon manuale? Qualmen it vell dever presentar
se, por garantir li max bon resultates?

6. Altri personal remarcas suplementari.

Noi mersia cordialmen li letores queles va benevoler partiprender a nor
inqueste.


## Quo vu save pri vor horloge?

In mi precedent articul yo indicat quam principal organes del mecanisme:
1) li ressore (motor), li rotes dentat (organes transmissori) e li
escapament (organ regulatori). Ti classification, intentionalmen
simplificat, advere ne posse esser considerat quam tre ortodox de tecnic
vispunctu. It convene sin dubitá esser un poc plu precis e far li clar
distintion inter escapament e li organ regulatori quel es constituet per
li balansuore con su spirale. Noi posse mentionar ci, por completar li
classification, li mecanisme de retention e adjustation del indicatores,
e li «cage» o «ébauche». Ma yo vole restricter me ci a quelc
remarcas pri li regulator (balansuore con spirale).

Si, in un horloge ne tendet, on da un litt impulsion al balansuore, it
va far un curt serie de oscillationes de amplitá decrescent e poy
stoppar. To es li sam lege fysical quel determina li movement del
pendul. It es li rol del ressore, restituer al balansuore per medie del
rotes e del escapament li energie perdit per li efect del frictiones e
del resistenties exterior. Li factores determinant por li regulation e
li dura del oscillationes es: 1) li grandore (particularimen li
diametre) e li pesa del balansuore e 2) li elasticitá, longore, spessore
e largore del spirale. Ma li functionament del organ regulatori es
fortmen influentiat per li variation del temperatura. On constata un
retard de 10-11 secundes in 24 hores por chascun elevation del
temperatura per 1° centigrad. Li horloge deve do esser providet de un
dispositive de compensation. Li max conosset metode es li usation de un
balansuore bi-metallic ciset. Li leges del dilatation e contraction de
metalles causa un augmentation o diminution del diametre del balansuore
e talmen compensa li retard o avans provocat per li variationes de
elasticitá del spirale. Ma un mult plu bon resultate ha posset esser
obtenet mersí al descovrition de un metall con elasticitá ínvariabil;
pro to li spirale fat ex ti metall es nominat spirale elinvar. It
permisse usar un balansuore monometallic ne ciset (do minu custosi) e it
have li avantage suplementari far li mecanisme practicmen ínsensibil al
influenties magnetic. Un altri specie de spirale fat ex berillium es
nominat «nivarox»; it presenta li sam avantages quam li spirale
«elinvar» e adplu ancor un plu grand insensibilitá al influenties
magnetic. Li usation de balansuores monometallic in combination con
spirales elinvar o nivarox furni do li maximum de precision.

Li resultates de regulation de un horloge varia secun li position del
mecanisme. Pro to li horloges de bon qualitá es sempre regulat in divers
positiones e sub divers temperaturas (horizontal con cadran adsupra e
adinfra, vertical con li «corona» de remontuore adsupra, a levul e a
dextri, temperatura normal, alt e bass. Avertiment a amatores de
precision: un tasca-horloge va sempre esser plu precis quam un
brasselett-horloge de sam qualitá, ne solmen pro que li mecanisme es plu
grand, ma anc proque on porta it sempre in li sam position (vertical)
durant que un brasselett-horloge changea constantmen su position durant
un die. Pro to li toleranties es anc plu grand por un
brasselett-horloge. In general on posse dir que un brasselett-horloge es
tre bon si li variation dial ne superpassa 20-30 secundes. Si li
diferentie es minu quam 15 secundes, tande it es excellent e posse
obtener un certificate de «bon marcha» del oficial institutes de
controle horometrical specialmen creat por ti scope.

Ínutil dir que che cronometres e precipue cronometres de marine, li
variationes mesura se mem per fractiones de secundes.


_(A sequer in li proxim numeró.)_




## Quo es li «SCOED»?

In august 1939 esset constituet li «Societé cooperativ del
Occidental-Editiones», abreviat in SCOED (anteriorimen SOCOCED). Li
statutes esset adoptet li 6 august 1939 in Zürich e li comité e li
director esset electet per li membres queles adheret al societé (vide
Cosmoglotta A, Nr. 128, p. 75).

Quel es li scope del SCOED? Noi crede util reproducter ci un parte del
circulare quel noi inviat a nor coidealistes e de quel li contene va
ancor interessar les:

____
Li sol existentie de un invention ancor ne fa su success. Mult
importantissim inventiones restat ínconosset durant decenes de annus til
quande mannes activ demonstrat lor importantie al publica. Difuser
conossentie pri alquicos, demonstrar su importantie, to significa:
propagar it. E por propaganda it es necessi publicar informationes pri
li invention, descritiones pri it, monstrar quo it va aportar al munde
quande it va esser generalmen usat. Por to, on besona materiale de
propaganda, prospectes, reclames, manuales, literatura, etc., etc. Ti
coses ne crea se self: ili postula labor e moné.

Creder que OCCIDENTAL, per hasard, es un exception e vell escapar al
necessitás general, vell esser un ínjustificabil ilusion. Li simplic
facte que it existe, e que li competent persones considera it quam li
lingue max perfect sur li interlinguistic mercate, ne sufice por su
success. Occidental es nor merce, ma it besona esser conosset tra li tot
munde.




Por trovar capitales necessi a to, pluri possibilitás ofertat se. Noi
decidet por li max modern e max sympatic form de organisation: li
societé cooperativ. Quicunc desira, posse partiprender ti cooperative
secun su possibilitás financiari. Li moné prestat va dar un
modest intereste e li membres va reciver special rabattes sur li
editiones del cooperative.
____

Pro li guesse, li comensat activitá del SCOED devet esser strax stoppat.
Nu, noi vide que it ne es possibil atender su fine por preparar nor
movement por li pos-guerre. In contrari, noi deve efortiar nos, tis
queles have li privilegie posser laborar por li realisation de nor
ideale, crear un solid organisation capabil startar nor movement strax
pos li storm.

Per li SCOED, noi da li necessi base al futur developament de
Occidental: li possibilitá editer li manuales e medies de aprension
queles es nu presc omnes exhaustet.

Qualmen devenir membre del SCOED? Ti societé emisse partes social de
Fr. 20.— sviss (= sved Kr. 20.—). Ti partes posse esser payat anc in
du rates de Fr. 10.— o quar rates de Fr. 5.—. Chascun membre posse
subscrir tam mult partes quam il desira, ma chascun membre have solmen
un vote in li deliberationes o votationes. Chascun parte da un intereste
desde li 1-ésim januar del annu quel seque li annu de subscrition.

Por strax recomensar nor activitá, noi adjunte al present nr. 28 de
Cosmoglotta B, un cedule de subscrition por coidealistes queles desira
devenir membre de nor societé cooperativ o quel desira prender nov
partes.

Interim, noi mersia max calidmen omnes queles subtene o va subtener li
organisation quel es destinat a devenir li clave del futur successes de
Occidental. Li Comité




## Pensas

____
Poc sufice chascun die si chascun die aquisite ti poc.
____

[quote, Walter Akermann]
____
Li negatores have nultémpor aportat un progress.
____

[quote, Goethe]
____
To es in li specialisation que on perveni al perfection.
____




## On scri nos...

[quote, "A. Haldin, Kvicksund, Svedia"]
____
Yo gratula li resurrection ex li silentie. Li vive in splendid isolation
mey do haver un fine e noi mey recomensar li labore.
____


[quote "Haller, Solothurn"]
____
Ad avan malgré li guerre!
____


[quote, "Kitty Chanaud, Genève"]
____
Videt con plesura que Occidental persevera e mi omni desiras p r que it
mey viver malgré li desfacilitás.
____

[quote, "Lector B. Blomé, Stockholm"]
____
Max calid bondesires por vor nov iniciative.
____




## Comunicationes


### Ad omnes

Noi permisse ci mersiar omnes queles subtene nor recomensat activitá por
Occidental sive per activ colaboration, per subventiones o altri
incorageamentes. To es por nos un grandissim joya constatar que
SOLIDARITÁ ne es un van parol: li resultates de nor apell trapassat quo
max optimisticmen noi vell esperar. Si ti movement de solidaritá
persiste, noi posse asserter que it va esser possibil far mult plu quam
noi vell audaciar esperar. Do noi di ad omnes: Ples continuar!


### Al membres del SCOED

Li membres del SCOED es informat que li intereste de lor partes,
subscrit in 1939, por li annu 1940, es contabilisat in lor credite che
li Institute Occidental ú tá ili posse posse disponer. Li intereste por
1940 es fixat ye 3%, do chascun parte de Fr. 20.— da un intereste de
Fr. 0.60 sviss. Li subscritores de partes va reciver ye li comensa de
novembre lor parte numerotat con li nota de credite che li Institute
Occidental concernent lor intereste. In casu u ili ne vell har recivet
les ye li fine de novembre, ples informar li: SCOED, CHAPELLE (Vaud),
Svissia.


### Payamentes

Omni payamentes deve esser fat al postchec-contos del
Institute Occidental in li landes u li Institute possede tales. Por
altri landes, li payamentes per mandate international es sol
recomendabil. Por facilisar nor labores, noi peti omnes benevoler notar
sur li cupon li destination de lor payament, por ex.: contribution al
Occidental-Union, por Cosmoglotta, por SCOED, por literatura comendat,
por credite che Institute Occidental, etc.




## Subventiones e contributiones recivet (24.10.41)

Recivet in 1940: Y. Sköld, Fr. 10.60; Aug. Brand, Fr. 4.—; E.
Wettstein, Fr. 5.—; H. Leuthold, Fr. 5.—; J. Denzler, Fr. 4.—;
Prof. Dr. A. Picchi, Fr. 5.—; G. Bevilacqua, Fr. 4.—; E. Ahlström,
Fr. 4.—; H. Björkman, Fr. 4.—; E.O. Frias, Fr. 4.—.

Recivet del 27.9.41 til 24.10.41: Major H. Tanner, Fr. 6.—; C.E.
Sjöstedt Fr. 3.—; A. Nordlund, Fr. 9.—; Ferd. Haller, Fr. 3.—; K.
Chanaud, Fr. 5.—; A. Matejka, Fr. 5.—; Ch. Piaget, Fr. 5.—; J.
Denzler, fr. 1.—; Fred. Lagnel, Fr. 5.—; B. Hammar, Fr. 3.—; V.
Ahlstedt, fr. 5.—; J.J. Joho, Fr. 2.—; R. Ström, fr. 5.—; Major H.
Tanner, Fr. 5.—; Prof. Dr. A. Picchi, Fr. 3.—; E. Gämperle, Fr.
-.50; Ferd. Haller, fr. 1.—; E.A. Landén, fr. 10.—; Lector B. Blomé,
fr. 5.—; Apot. A. Haldin, Fr. 12.—; T.V. Bäckström, fr. 8.—;
Anonym, fr. 2.—; Dr. Fritz Haas, fr. 5.—; Dr. A. Wormser, Fr.
10.—.

Cordialissim mersí ad omnes!




# Cosmoglotta B 29 (dec 1941)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Decembre 1941 -- Nró 27 (4)




## Quo es correct occidental?

Ti titul es inspirat de un excellent e interessantissim contribution
quel nor devoet coidealist William Gilbert misset al redaction de
Cosmoglotta pri li question del «problemas a soluer». Ti contribution
quel noi pro su amplore regretabilmen ne posse inserter integralmen in
Cosmoglotta monstra un tal gradu de observation a de san rason que yo ne
vole comensar li discussion ante expresser a su autor mi max calid mersí
pro li plesur quel dat me li letura de su lettre.

In curt, li tese de sr. Gilbert consiste in li constatation que in mani
punctus it existe ancor cert libertás de expression queles embarassa li
novicio e que it es do li tache del colaboratores de Cosmoglotta,
«presentar al letores li max modellic lingue, evitante precipue usar
diferent formes (in stil e ortografie)».




Li constatation es tre just, ma li factes criticat have un causa real e
facilmen explicabil. Occidental ne es, quam Esperanto e Ido, un ludette quel
di automaticmen «papa» e «mamá» secun li mecanic leges de su
construction: in li structura morfologic interveni anc factores
lingue-psichologic queles ne es codificabil per autoritativ ukas. It es
li grandissim merite de nor maestre que il ne ha ferocimen imposit su
volentie in li max micri detalies quam to es li casu in Esperanto: il ha mem
dat plu mult libertá in li usation de su lingue quam to esset agreabil a
mani de su adeptes. Ma per ti
liberalitá il ha servit nor movement, creante li possibilitá de un
constant amelioration del lingue sur li base de practic experienties. In
se self, li libertá ya ne es un calamitá; in contrari it es un factor de
facilitá in li aprension. To quo embarassa cert novicios anc ne es ti
libertá self, ma unicmen li facte que que quelcvez ili ne save in quel
precis punctus it existe realmen libertá e ú ne. Ma anc ci li solution
es proxim. Li observationes presentat de sr. Gilbert ha esset fat ja
desde quelc témpor de altri láter e ili ha ductet li Academie de
Occidental a far un labor de standardisation de quel li scope esset
precismen diminuer li casus de possibil hesitation in li practic usation
del lingue. Regretabilmen ti labor esset interruptet per li guerre, ma
un cert númer de punctus ha posset esser clarificat, quam céterimen un
grand passu vers unification ja ha esset fat per li quasi oficialisation
del scrition fonetic. Adplu on ha fat un selection definitiv inter cert
paralel-formes indicat quam egalmen admissibil in nor vocabulariums. Noi
va dar un liste de ti formes novmen selectet in nor proxim numeró.

Yo va nu passar al practic láter del question, respondente a quelc del
questiones linguistic contenet in li lettre de nor simpatic coidealist:





1. Pro quo li duplic negation? It es recomendat in «Spiritu de
Occidental», ma quasi nequande usat, ni in Cosmoglotta, ni mem in
«Spiritu de Occidental» (quo pruva su ínpopularitá). Noi usa li duplic
negation in mi matrin lingue, tamen yo prefere li simplicitá de anglés:
«I never saw him» (yo nequande videt le). Probabilmen it es un afere
de gusta, ma in ti casu on deve selecter lu max simplic.
+
Response: To es exactmen mi opinion. On nequande ha successat justificar
li duplic negation
per argumentes vermen convictibil e probabilmen on anc ha pro to solmen
permisset, ma ne imposit un maniere de expression quel anc yo considera
quam ínutil complication. On es presc sempre cert ne errar quande on
seque li metode plu simplic e pro to anc yo sempre usa li simplic
negation.

2. Li pronunciation de y vocalic quam u francés ne sembla me
acceptabil. Li son u francés ne es util in li L.I. e in omni casu li son
i es mult plu international e natural por y vocalic.
+
Response: Yo ea mem plu lontan quam sr. Gilbert e yo ne solmen
pronuncia, ma anc scri i in omni casus u li modern ortografie italian e
hispan da nos li bon exemple. It es a remarcar que on ha de sempre
permisset li pronunciation de y quam i e si, pro li utilitá de un
distintion che quelc scientic paroles, on ancor admisse li pronunciation
de y quam u francés, it tamen existe nu un clar tendentie, reverser li
regul, i.e. dar li pronunciation de y quam i quam standard-regul e
admisser, ma ne plu recomendar, li pronunciation quam ü german.

3. On vell dever facilisar li pronunciation del consonantic gruppe
«sc» e oficialisar li pronunciation «ss» in paroles quam
«scientist, evanescer, crescer», et. (pron. sientist, evanesser,
cresser).
+
Response: Li pronunciation de sc quam ss es certmen plu facil por
franceses, e si ili pronuncia anc talmen in Occidental, to ne va nocer
li comprensibilitá. Ma yo ne pensa que it vell esser recomendabil
introducter un special exception in li grammatica pro un fenomen fonetic
quel e un poc plu desfacil por franceses, ma totmen ne gena li altri
usatores de Occidental. Noi ne vell in ti casu dever far plu mult
concessiones ancor al angleses queles have un maniere de pronunciation
tot particulari
e creant plu mult desfacilitás in li aprension de romanic lingues, quam
li criticat sc por francéses. To vale -- mutatis mutandis -- anc por altri
lingues.

_A. Matejka_


(A sequer in li proxim numeró)




## Curiositás matematical

Du amicos promena in un public jardin de Vevey. Li uno paria contra li
altro que il vell pedear al castell de Chillon e retrovenir ante que
ti-ci vell har recoliet e retroaportat li un pos li altri, in un corb
plazzat al loc de depart, 100 lápides plazzat in rect linea ye 2 metres
de distantie li unes del altres.

Esque il va ganiar li pari? Yes, nam:

Por recolier li lápides, li via a percurrer es:

4 + 12 + 12 + ...... metres.

To es li summa del termines (membres) de un progression aritmetic de
quel li diferentie es 4 e quel have 99 termines. Li termine extrem es:
4 + (98 * 4) = 396. Li summa del termines es:

(4 + 396) 99 / 2 = 200 x 99 = 19'800 m.

Or, li distantie de Vevey al castell de Chillon es aproximativmen 9
kilometres quo fa 18 km por li eada e retrovenida.



Un nenufar quel duplica su grandore omni dies posse covrir li superficie
de un stagne in un mensu. Quant témpor vell besonar du nenufares?

Ye li duesim die, li unesim nenufar ha duplicat su grandore. Desde ti
moment, li progression es li sam quam si it vell exister du nenufares.
Du nenufares va do besonar un mensu minus un die por covrir li stagne.




## Quo vu save pri vor horloge?

Omni horloges de bon qualitá es providet de un cert númer de petres
queles es usat in omni partes (balansuore, ancre, pivotes del rotes,
etc.) particularimen exposit a frictiones. On usa por ti scope
preferibilmen li rubin artificial o sintetic, anc nominat «scientic»,
pro su qualitás de duritá e laborabilitá. It es li position del petres
quel fixa li position del mobiles; li precision del infixation (quel ea
quam ja dit til li 4/100-ésim de mm.) es pro to de maximal importantie.
Li petres contene un litt reservuore de oleo, nam quam on save -- o
forsan anc ne save -- li mobiles deve esser oleat por garantir un bon
functionament. It existe oleos special por li mecanismes de horloges;
ili deve satisfar a divers conditiones particulari e ili es li resultate
de long e laborosi explorationes in li laboratorias. It es un
supersticie evaluar li qualitá de un horloge solmen secun li númer del
petres; in facte un precis interfunctionament del partes cuidosimen
fabricat es adminim tam important. Naturalmen un cert númer de petres es
necessi por un horloge seriosi. In li bon qualitás current ti númer es
15, durant que li minimum necessi posse esser fixat a 7. Naturalmen it
existe anc mecanismes con plu mult (til 23) petres; ma on posse dir que
por li bon horloge de omnidial usa to quo superpassa 15 have sovente un
valore plu decorativ quam real.




Li fabrication del modern horloge es caracterisat per un extrem
divisibilitá del labor. Durant que in li comensa, li horlogero fabricat
self omni partes del horloge, it ne existe hodie un sol fabrica quel
producte omni partes in su propri atelieres. Mem tis queles fabrica lor
propri «carpentes» (F ébauche, G rohwerk) prefere sovente comprar cert
partes che furnitores specialisat. On posse do distinter ho-die
du gruppes de productores: 1) tis queles realmen fabrica self li
cardinal partes del mecanisme, precipue li «ébauches» e 2) tis queles
contenta se per comprar li ébauche e omni altri partes del horloge che
li specialistes e ocupa se solmen pri li montage del mecanisme. Li
fabrication del «ébauches» exige machines e utensiles extremmen
custosi. Li creation de un nov «calibre» (grandore) de horloge custa
circa Fr. 50'000.— sviss o plu mult e un grand production es necessi
por amortisar un tal capitale investit in studies tecnic e fabrication
del necessi utensiles. Pro to solmen grand fabricas posse payar se li
luxu haver su propri «calibres». Li grand specialisation in li
production del divers horloge-partes ha fortmen contribuet al grand
progresses fat in li fabrication e de altri láter it ha ductet a ti
«interchangeabilitá» del horloge-partes quel ne solmen afacila
grandmen li labor de reparaturas, ma anc ha remarcabilmen abassat li
precie de custa del product finit. Por ilustrar li importantie de ti
specialisation it sufice saver que por li fabrication de un horloge es
necessi circa 1350 labor-processes.

It existe in Svissia ancor 7 scoles special por horlogeros. Por devenir
tecnico o horlogero «complet», familiarisat anc con li fabrication de
tal nominat «horloges complicat» (cronografos, horloges de repetition,
etc.) quin annus de studies es necessi. Li materies a aprender durant ti
quin annus es: algebra, geometrie, fisica, chemie, trigonometrie,
geometrie descriptiv, geometrie analitic, mecanica, electricitá,
contabilitá, mecanica industrial, tecnologie general, tecnologie
horlogeri, teorie horlogeri, horlogeríe electric, astronomie, dessin
tecnic e construction horlogeri e mecanic.



On save que li sviss horloge-industrie es concentrat in li regiones del
Jura. Li centre es li canton Neuchâtel con li metropole La
Chaux-de-Fonds -- Le Locle e li Jura bernes. Apu ti region noi have ancor
quam secundari, ma anc tre important centres de production: Baselland,
Solothurn, Seeland, Vallée de Joux (Vaud) e Genève. On posse mem til un
cert gradu determinar li qualitá de un horloge secun su loc de
provenientie: horloges de max bon qualitá veni de Genève e del Vallée de
Joux, de tre bon e medial qualitá del Jura neuchâteles e bernes e de
Bienne, durant que li productes a modic precie es fabricat in li
cantones de Solothurn e Baselland. It existe naturalmen exceptiones in
li du senses, ma quam indicatione general li classification dat in supra
es tre convenent.

Yo vell posser dar ancor un grand númer de informationes
interessantissim pri ti bell industrie quel ha portat li fama de Svissia
in omni landes del terra, ma yo vole contentar me de ti poc e tre
íncomplet excerptes, por dar al letores adminim un general idé de ti
branche de activitá industrial.

_A. Matejka_




## Comunicationes


### Propaganda de Occidental

Noi ha recivet interessant suggestiones de Dr.
H. Nidecker e de sr. Kurt Hamburger.


### Qualmen studiar Occidental

Sres Kurt Hamburger, Major Tanner e W.
Gilbert hat inviat nos contributiones quam response a nor inqueste. Noi
mersia les max sincermen pro lor interesse a nor lingue. Noi espera que
altri coidealistes, queles ha certmen fat experimentes in ti dominia va
ancor comunicar nos lor remarcas.





### Occidental-Union

Noi memora a nor membres que li ultim termine por li
invia de lor cedules
de votationes es li 31.12.41, to es lor arriva a Chapelle. Pro que
multes, pro li trublat circumstanties, have poc li ocasion contacter con
nos, noi espera adminim recivet de les ti signe de vive.


### Ad omni letores

Mersí a lor generositá e a lor comprension, noi have li
joya informar letores que li aparition de nor revúe es securat por li
proxim mensus in li edition B. Noi anc espera augmentar li númer del
pagines til 12 desde li proxim numeró, januar 1942. Pro li injoyant
resultate, noi decidet ne fixar li abonnament por 1942. Noi va continuar
adjunter un buletin de payament a nor postchec-conto in chascun numeró e
chascun letor va posser inviar liber contributiones quande to convene le
e secun su possibilitá e generositá. To va permisser nos atinger
coidealistes queles posse reciver nor revúe, ma ne inviar moné. To es
ver solidaritá, quel chascun va certmen aprobar.


## Subventiones e contributiones recivet (29.11.41)




H. Björkman, Fr. 2.—; A. Erhard, fr. 3.—; H. Leuthold, Fr. 10.—; M.
Edwardsson, Fr. 5.—; J. Denzler, fr. 1.—; Ed. Mayor, Fr. 5.—;  E.
Kündig, fr. 1.—; A. Matejka. fr. 5.—; Kurt Hamburger, Fr. 1.50; G.
Ahlstrand, fr. 5.—; Anonym, Fr. 2.—; E.A. Landén, fr. 5.—; A.
Lindström, fr. 10.—; prof. C.W.v. Sydow, fr. 5.—; Apot. A. Haldin,
fr. 2.—; F. Lagnel, Fr. 5.—; Aug. Dalhem, Fr. 5.—; N. Stålberg,
fr. 3.—; Dr. F. Haas, Fr. 5.—

SCOED: L. Klaesi, 5 partes; K. Hamburger, 2 partes; F. Lagnel, 2
partes.

Cordialissim mersí ad omnes!






# Cosmoglotta B 30 (jan 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Januar 1942 -- Nró 30 (I)




## Ad-avan con nov coragie!

Si noi vell viver ancor in li felici témpor quel precedet li guerre
universal, tande anc li present articul vell
reflecter li serenitá per quel noi acustomat salutar li comensa de un
nov annu. Ma hodie, li pie desir quel noi
ordinarimen expresse per un cordial 'Felici nov annu' ha transformat
se in sanguant ironie. Noi plu ne posse
pronunciar ti paroles sin sentir lor terribil banalitá e absolut vacuitá
de sens. Li future es obscurissim e it
promesse nos plu mult sufrenties quam radies de espera. Li pace va
sequer li guerre quam li die seque li nocte e
quam li calma succede al tempeste. Un nov munde va nascer ex li cáos e
in ti nov munde anc noi interlinguistes
va ti-ci vez luder un rol decisiv. On va do comprender pro quo, per li
titul del present articul, yo ne demanda al
nov annu un «felicitá» quel it va esser íncapabil dar nos, ma
simplicmen li coragie por perseverar in nor labor. E

ti coragie ne va mancar nos, si noi ne es inter tis queles es pret
defender un ideal solmen quande li sole luce e
quande nul ventette trapassa li aer.

Durant li festas de fin del annu, li revúes ordinarimen profita li
occasion por combinar lor bondesires con un
discret apell al fidelitá






Devenir membre del
SCOED
es
un del max bon maniere auxiliar li Occidental-movement.

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)



e generositá de lor letores. Felicimen -- e to es un del poc factes
consolativ a queles noi assiste -- un tal apell,
directet a nor amicos e letores de Cosmoglotta, vell esser absolutmen
superflú. Nor amicos ha pruvat que ili
conosse lor deventies e vice demandar les nov sacrificies, yo have in
contrari li agreabil deve, mersiar les ancor
un vez por li testimonie de fidelitá quel ili ha monstrat desde li
unesim die del reaparition de Cosmoglotta. Noi
posset continuar nor labor mersí al spontanitá del del auxilie recivet
de omni nor amicos e noi ne besona
directer les un nov apell, pro que noi save que noi posse anc in futur
contar sur lor benevolentie e apoy.

Li proxim annu va, plu ancor quam li present, esser un annu de labor. Li
successes palpabil va esser ínsignificant
o mem ínexistent, ma per nor labor noi prepara li via al futur victorie
e it ne va depender del bon volentie de
nor ductores ca li programma fixat va posser esser realisat o ne.

Lass nos nequande obliviar li importantissim rol quel noi lude quam
collaboreros in li construction de un nov
munde. Li via es penosi e plen de obstacules, ma noi va esser
recompensat por nor sacrificies per li beneficies
del final victorie.

Pro to, ancor un vez:

AD-AVAN CON NOV CORAGIE

POR LI TRIUMF DE NOR COMUN IDEAL!

La Chaux-de-Fonds, A. Matejka

25 decembre 1941. presidente ad int.

del Occidental-Union.




## Citate

[quote, Voltaire]
____

It existe tri coses desfacil a far:

1. Conservar un secrete.

2. Pardonar un injurie.

3. Utilisar su liber témpor.

____




## Quo es correct Occidental? (secue)





[start=4]
. On mey -- scri sr. Gilbert -- dir sempre «ínpossibil» e
«desfacil» e far desaparir definitivmen de nor revúes li
formes «impossibil», «difficil», «difficult».
+
Response: Yo ne memora har incontrat un sol vez li formes «dificil» e
«dificult» in Cosmoglotta. Si alquí ha usat
les, tande to es un erra, nam ili ne existe in Occidental.
+
Tot altri es li casu pri «ínpossibil». Ti form con n es teoricmen li
sol oficial, ma on va sempre instinctivmen
preferer «ímpossibil», nam li mutation de n in m avan li bilabiales b
e p es li resultate de un lege fonetic de quel
noi constata li influentie in omni lingues. On do ne posse proscrir in
Occidental li form «ímpossibil» quam
íncorect. In strict logica, noi vell ya anc dever dir «inplicar,
inpression, inputar, conbatter, conbuster, conposition,
conbination» vice «implicar, combatter, etc.». Yo consilia al letores
releer in Cosmoglotta nr. 64 li studie de sr. de
+
Wahl pri li «Duplic consonantes» u li problema es tractat in un altri
coherentie.
. In «Spiritu de Occidental» es recomendat li formes «profundimen» e
«evidentimen», ma on trova ancor in
Cosmoglotta «profundmen» e «evidentmen» sin li i eufonic.
+
Response: Yo ne ha trovat ti recomendation in Sp.d.O. e yo anc ne vide
li motive por un tal recomendation. Sr.
Gilbert self ya anc ne scri «absolutimen», ma «absolutmen» quam vu e
me, e tamen u es li diferentie? Li ligativ i
es absolutmen facultativ. On usa it quam finale adjectivic pro fonetic
motives in paroles quam «necessi, sagi,
felici, altri, regulari» (in ti ultim parol solmen por evitar li
confusion con li infinitive). On va do logicmen anc dir
«necessimen, sagimen», etc. Ma ta u li i ne es necessi quam finale
adjectivic, it es anc superflú
quam ligativ che li adverbies.
. On scri sovente «cane» ma «cat, rat» sin e final). Esque on ne
posse instituer li secuent regul: «Li finale
vocalic e va esser usat solmen quande necessi e specialmen quande li
eufonie postula it»?
+
Response: Al question ca li e final es «necessi» in can, on posse
strax responder per no. Ma dar un precis
response al question: «In quel casu li e final es postulat per li
eufonie?» es ínpossibil. It va esser tam desfacil
pruvar a un italian que «can» es plu bon quam «cane» quam convicter
un anglés pri lu contrari. Chascun va usar
li e final secun su propri gust e to es un excellent solution, nam tot
abstraent del question de «necessitá» e
eufonie, noi have in ti facultativ finale ancor un admirabil medie por
regular li rytme del frase. Li bon stylist
cuida li harmonie de su frase e secun il, li sam parol con o sin e final
posse esser necessi in un loc e execrabil in
un altri. Li libertá in li usation de ti finale (e til un cert gradu anc
del finale -i) do ne solmen facilisa li practic
usation del lingue, ma in plu constitue un ínnegabil richess in li
possibilitás de expression.
. Esque on deve dir «comenda» o «comende», «comensa» o
«comense»? Til nu, yo sempre usat li form
«comensa» sin hesitation pro li verb «comensar», ma in li nr. 26 de
Cosmoglotta B, yo trova «comense». Quel del du
formes es correct?
+
Response: It es un erra creder que «comensa» es li sol form possibil,
pro li verb «comensar». «Comense» es
egalmen correct. Li diferenties es solmen un nuancie. Si li parol fini
per a, it es li verbal action. Si it fini in e, on
regarda it plu quam abstract o facte per se, sin pensar al action self.
Por ex. «a me veni un pensa». «Pense e parol
es adequat». «Vor demanda es ínjust». «In ti jurnal on tracta
demandes de sociologie».
+
Ma omni to es solmen un medie por nuanciar li pensada, si on have li
necessitá por to. In general it es
totalmen egal qual expression on usa e ambi es correct e facilmen
comprensibil. (Ti explication es extraet de
«Spiritu de Occidental», pag. 75).

(Fine in li proxim numeró) A. Matejka




## Li signification del anglés parol «Sir»

Usat in parlada pos «yes» e «no» o altri frasettes, it coresponde
circa al francés «Monsieur» ma it contene un
nuancie de respect, on usa it solmen vers persones queles on suposi
superiori; venditores va usar it vers
compratores, tramvia-functionarios vers passageros, ma privat persones
inter se ne usa it, si ili considera se de
rang egal.

Scrit ante li nómin, it es un titul de nobilesse, a quel on deve esser
autorisat. It absolutmen ne deve esser usat in
adresses sur lettres a privat persones sin nobilesse.

In tal ocasion it have por un anglés postmann un simil efect, quam si in
Svissia on vell reciver un lettre adressat
a: «Monseigneur Jules Dupont» vice «M. Jules Dupont».

Li adresse usual anglés inter comerciantes es: «Mr. John Smith.»

Plu polit, inter privates es:
«John Smith, Esq.» I.F.




## Pensas

[quote, K.J. Weber]
____
Un libre quel ne vale li pena esser leet adminim du vezes anc ne
vale que on lee it un vez.
____

[quote, Bacon]
____
Follos condamna studies, simplic homes admira les, sagi homes
utilisa les.
____

[quote, Chesterfield]
____
Esser plu sagi quam altres, si vu posse; ma ples ne dir it ad ili.
____

[quote, Carlyle]
____
Solmen li inertie ne posse esser punit o conquestat.
____




## Modern Occidental

Noi da in infra un liste de paroles e formes antiquat queles li Academie
recomenda plu ne usar. Por chascun
parol noi anc indica li nov form proposit quel va desde nu esser usat in
Cosmoglotta.



antiquat modern antiquat modern

abstener abstiner cornel'e cornill

agnoscer aconosser cotill'on cotilion

agul'e agulye cruce cruz

albi blanc detal'e detalie

antean anteyan digit fingre

auricul orel domene dominia

auripal'e auripell dormil'ar dormillar

babil'ar babillar emal'e email

banc banco epistul letre

banq bank fin'er ficter

banquett bankett fotel'e foteul

batall'e battalie genre génere

battal'on battalion fructu fruct(e)

bil'e bili grill'e gryll

bosil'ar bosillar grun'ar grunir

botel'e botel guerill'aguerilla

brill'ar brilliar guil'otine guillotine

brol'ar brodular hereditar heredar

bul'on bullion jorn die

cal'ar coagular legal leyal

camaril'a camarilla legitim leyitim

campan'e campanie lorn'ette lorniette

caravanseral'e caravanserái lorn'on lornion

castan'e castanie mal'e lace, oculette

cedill'e cedill mantill'e mantille

champan'e champagne medall'e medallie

champin'on champinion medall'on medallion

chapitre capitul montan'e montanie

chemie chimie mu mi

cochenill'e cochenill negligear negliger

comencear comensar negligeabil negligibil

con'ac cognac nostri nor

(fine del liste in li proxim numeró)



:pednote111520: Li exemples de Esperanto es haustet ex un anuncia del \
Leipziger Messamt. Li ' indica li diferent partes queles composi li \
paroles.


## Comparation footnote:[{pednote111520}]



Esperanto: Occidental:

teknika foiro tecnic mercate

il'ar'maŝin'o'j instrument-machin'es

il'ar'o'j instrument'es

muel'ad'o mulin'at'ion

maŝin'o'j por ek'funkci'ad'o machin'es de im'puls'ion

el'ter'iga teknik'o tecnica de ex'cav'at'ion

lev'ig'il'o'j elev'at'or'es

pump'il'oj pump'e's

blov'il'oj sofl'uor'es

varm'ig'teknik'aj instal'aĵ'o'j in'stall'a't'ion'es de
cal'ent'at'ion

ŝtal'aĵ'o'j merces de stal

transport'il'o'j transport-med'i'es

meti'ej'oj atelier'es

por'fremd'ul'a industri'o industrie de tur'ism

dom'mastr'um'ad'o menage

konstrufako ressort de construction

ir'tapiŝ'oj tapiss'es por marcha'r

bijuteri'aĵ'oj juvel'eri'es




## Experimental-statistic examination del divers lingues international

pri lor ínmediat comprensibilitá, secun
li experimentes de D.Hugo, Hollywood,
Cal., U.S.A. pri 15 persones de divers sexu e diferent erudition.



% del comprendet paroles:% del comprendet sense:

Esperanto 10,30 0

Ido 19,26 0

Novial 49,00 33

Interlingua 52,00 35

Occidental 82,50 58




## Curiositá matematical

Ples suposir que on posi circum li equator, directmen sur li terre, do
sin alcun intersticie, un ferrin caten. Ti-ci va
do haver un longore de 40'000'000 metres. On nu agranda ti caten per 1
metre. Quel va esser li distantie inter li
superficie del terre e li caten quel resulta ex ti agrandation?

On va esser tentat responder que un tal ínsignificant agrandation sur un
distantie de 40 milliones de metres ne
posse haver alcun influentie e qui li intersticie resultant va solmen
esser un fraction de millimetre.

Li realitá es tot altri.

Li circumferentie del terre es 2rπ. Li radie es do 2rπ/2π. Li
agrandation del caten per 1 metre da un
circumferentie de (2rπ + 1) e consequentmen un radie de 2rπ + 1/2π secun
li formul circumferentie/2π. Si noi
subtrae li minu grand radie del plu grand, noi obtene li intervall inter
caten e terre:

2rπ+1/2π -- 2rπ/2π = intervall = I

2rπ/2π + 1/2π = 2rπ/2π = I; I = 1/2π

E pro que noi usat metres por nor mesura, li resultate del calcul es 1:
2π = 1 m: 6,283... = 15,92... o arondat 16

cm. Do li agrandataion del caten per un sol metre al restant 40'000
causa un distantie de 16 cm inter li terre e li
caten!

Ex li calcul on vide anc que li distantie resultant de un agrandation de
1 metre (o de alquel altri longore) va
sempre esser li sam, totmen egal esque it acte se pri li equator o un
billiard-bull.






## Evolution del formes monetari

Til nu li negros sembla tardar pri comercial formes e metodes, que on
posse questionar se ca ti formes significa
por ili solmen exchange o ja moné. Necós simil evenit in li ancian munde
in quel li civilisation ja temporanmen
developat se. Li heróes de Homeros indica li valore per besties cornat.

Li poet monstra li bov por caldron a furnir, quar vaccas por un sclava
habil pri labores feminin, nin tauros e
vaccas por un luxuosi scaf. In li leges de Dracon (fine del VII-ésim
secul ante Cristo), li pecuniari punition esset
ancor tarifat sammen. Tamen, durant ti epoca, li progresses del arte
metallurgic soluet li problema monetari plu
practicmen.

In alcun regiones esset antey usat litt pezzes de cute rond e stampat
quam monetes. Ti ancian monet-pezzaches
nigri avigila duplic interesse che li scientist. Fat de bov-pelle, ili
symbolicmen substituet li particul al totalité; ex li
antiqui pastoral unitá ili semblat aperter li via por metallic monetes.
Li metalles self amemora per lor form e
decoration li honest quadripedes de queles li antecessores hat fat
arbitrantes pri lor comercial transactiones.

It es tre interessant vider que alternante es usat por li sam scope li
vivent bove, li bov-pelle, li cupric monete
portant un bov-cap dessinat sur li avers e sur li reverse.

To ne es omnicos. Plu tard, quande sur li metalles omni tracies ex boval
origine del monetes hat desaparit, li
lingues ancor savet atestar ti orígine. Li nómin del Indian «rupie»
veni del Sanscrit parol «rupa», quel significa
«truppe de besties». «Pecunia» in latin venit de «pecus» (animal
domestic). Fee, anglés parol significant salarie,
revela li german Vieh (animal domestic).




It esset ordinarimen in li formes de fust
que li metalles comensat devenir monete. To, quo on mult apreciat, in
comensa, in argente e aure esset, que ti
merce esset facilmen transportabil. On ne egardat li formes: fustes,
plattes, cubes, bules, cylindres esset usat.

Li ancian Egyptianes, scrit Lepsius, utilisat omni metalles queles ili
conosset: cupre, plumbe, ferres, argente, pur
aure. Li cupre quel on extraet ex Sinai sembla har havet li prioritá.
Pluri miles de annus ante li era Cristan, 24

grammes de cupre esset payat por un pare ganses, 21 kilogrammes e demi
por un bove. Li laborero, salariat del
templanes, recivet, ultra li necessi granes por li nutriment, ancor 476
grammes de cupre.




## Inter vicines de rure

Anatole France, in villegiatura in St. Cyr-sur-Loire, remarcat que it
mancat in su admirabil biblioteca li ovres de
un Patre del Eclesie, quel il just volet consultar. Anatole France misse
su servitora che su vicino, li old sr. X,
provincial erudito, por pruntar ti libres de il.

Li servitora reveni con vacui manus e explica a A. France: -- «Sr. X. di
que il possede li libraches ma que il ne lassa
les surtir de su hem. Senior posse ear leer li tot die che il, si to
plese a Senior...»

Anatole France traet su menton-barbe per un familiari geste, demi-cludet
su maliciosi ocules e atendet... li
revancha.

Un altri die, li old vicino misset demandar a Anatole France que ti ci
mey benevoler prestar le un rastre.

-- Mi filia, explicat A. France a su bonna, ples dir le que yo ne lassa
surtir mi rastres de mi hem, ma que il es líber
venir rastrar che me li tot die, si to plese le!




## Comunicationes


### Occidental-Union

Nor oficial organisation reprendet su activitá in septembre 1941. Pro li
actual guerre, li election del Senat ne ha
esset fat in just témpor. Pro que interim nequi ha postulat electiones,
li Central Oficie decidet que li ancian

Senat mey restar in function til li 31 decembre 1941. Li election del
nov Senat evenit durant li ultim mensus del
annu 1941. Pro li impossibil relationes con li landes in guerre, li nov
Senat devet esser composit solmen de
representantes de landes neutral, to es Svedeses e Svissianes. It deve
esser considerat quam un Senat de
transition. Strax quande li pace va har revenit, li actual Senat va
esser elargat. Vi li liste del membres del nov

Senat queles va esser in function durant li periode del 1-ésim januar
1942 til li 31 decembre 1945:

- SVEDIA: BERGGREN E. (Stockholm)
- HALDIN A. (Kvicksund)
- SJÖSTEDT C.E. (Stockholm)
- SVISSIA: BERGER R. (Morges)
- MATEJKA A. (La Chaux-de-Fonds)
- NIDECKER H. (Arlesheim)
- RITTER J. (Chiasso)

Li Central-Oficie del Occidental-Union:

Fred Lagnel


### Adhere al Occidental-Union!

Omni amicos de nor movement save que: Union fa fortie. Pro to, noi
invita:




1. li ancian membres queles ne ha payat lor contribution por li du
passat annus,

2. li membres queles ha payat lor contribution por 1940/1942,
INVIAR TAM BENTOST QUAM POSSIBIL LOR CONTRIBUTION POR 1942 quel es de
fr. 1.50 sviss (o Kr. 1.50 sved).

3. li coidealistes queles ne es ancor membre
del Occidental-Union es invitat benevoler adherer a nor organisation per
li carte de adhesion adjuntet al
present numeró de Cosmoglotta B.

Li carte de membre va esser expedit strax pos recevition del payament.



N.B. Por facilisar e simplificar nor labor, noi peti li expeditores ne
obliviar mentionar sur li cupon del postchec-conto li destination exact
de lor payamentes. Antecipat mersí!


### Adresses

It eveni frequentmen que li nov adresses comunicat pro change de
domicilie ne es sempre scrit leibil. To postula
suplementari labor, max índesirabil, e tamen erras ne posse esser
evitat. Por eliminar omni erras, noi invita
nor letores, queles remarca tales sur li coverte usat por li expedition
del numeró de januar de Cosmoglotta,
STRAX INVIAR NOS LOR EXACT E COMPLET ADRESSE SCRIT PER LÍTTERES
TIPOGRAFIC.

Simplic postcarte, sin altri informationes, expedit quam printat,
sufice.


### A nor corespondentes

Li Institute Occidental responde sempre a omni lettres. Por permisser
rapid responses, nam nor témpor es
limitat, ples classificar vor questiones e si possibil scrir les sur
separat folies o foliettes. Premersí!


## Subventiones e contributiones recivet (30.12.41)




E. Gämperle, Fr. -.50; Ed. Mayor, Fr. 3.—; P. Husy, Fr. 0,50; Ferd.
Haller, Fr. 1.—; C. Englöf, Fr. 5.—; J. Denzler, Fr. 1.—;

A. Matejka, fr. 5.—; T. Ditisheim, Fr. 4.—; Dr. F. Haas, Fr. 5.—;
Rector J. Elgeskog, Fr. 3.—; C.E. Sjöstedt, Fr. 3.—; Ed.

Mayor, Fr. 1.50; A. Hagmann, Fr. 1.—.

SCOED: Dr. F. Haas, 1 parte.

Cordialissim mersí ad omnes!




# Cosmoglotta B 31 (feb 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Februar 1942 -- Nró 31 (2)




## 20 annus de existentie de «Cosmoglotta»

In februar 1922 aparit li unesim numeró de COSMOGLOTTA, nominat til 1927
KOSMOGLOTT e publicat del
autor de Occidental in Tallinn. Hodie, it es por nos un ver chagrine ne
posser dir a nor maestro nor admiration
por su ovre e mersiar le por li tant perfect instrument quel il dat al
munde. Regretabilmen, noi ne recivet novas
de sr. de Wahl desde li comense del guerre germano-russ. Ho-moment noi
time que il ne ha successat trapassar
ti horribil guerre e que il ha desaparit durant li storm.




COSMOGLOTTA nascet quande sr. de Wahl misset su memorandum pri li
problema del lingue international al
Liga de Nationes, quel intentet tractar ti problema. Noi mey admirar su
coragie editer un revúe in un témpor u li
nov principies naturalistic esset quasi ínconosset. Il recivet mult
incorageamentes de interlinguistes queles esset
satisfat ni de Esperanto ni de Ido. Ma por far viver un revúe mensual,
durant li unesim annus, il certmen devet
securar self li max grand parte del custas de printation. To esset li
heroic epoca u il devet luctar presc sol in
medies medies u reyet un quasi total íncomprension. On ne posse impedir
se opiner
que sol un lingue international, quel possede ínatacabil e intrinsic
qualitás, posset traviver sin reclama un
periode de yunesse tant plen de índiferentie e de desfacilitás.

Vi li liste del changes evenit in li redaction e administration de
COSMOGLOTTA durant ti duant annus.

1922-1926: Redaction e administration: Tallinn (E. de Wahl)

1927-1930: Redaction e administration: Mauer bei Wien (Ing. Pigal).

1931: Redaction: Helsinki (Ramstedt); Administration: Brno (Kajš)

1932: Redaction: Helsinki (Ramstedt).

Administration: Stockholm (S.O.F.)

1933: Redaction: Göteborg (Blomé). Administration: Stockholm (S.O.F.)

1934-1942: Redaction e administration: Chapel-le (Vaud).

Li retablissement del relationes international pos li guerre va
permisser nos extender denov li sfere de activitá
propagandistic e li reedition de Cosmoglotta agrandat e ameliorat va
tande esser un del max important factores
de nor final success. Red.




## Regional credenties

In Auvergne, provincia francés: Un hom ne savent leer e scrir ne deve
amusar se traciar alquicos sur un vitre o
un spegul covrit de condensat vapore, nam il vell posser forsan signar
un pacte con li diábol, sin saver it.

Quande un mann maritabil es bon con li cates, to pruva que il va esser
bon con li féminas.

Si vor dextri orel es rubi, to significa que on lauda vos, si it es li
levul orel: on calumnia vos.

Si vu have un ped calid e li altri frigid, to pruva que alquí invidia
vos.






Devenir membre del
SCOED
es
un del max bon maniere auxiliar li Occidental-movement.

Parte social Fr.
20.— sviss. Li aquisition de partes es
ínlimitat.

SCOED -- CHAPELLE (Vd)




## Nor programma

Li present situation interdi nos omni activitá propagandistic in
dominion international e li ductores del

Occidental-movement ha pro to inferet li sol possibil consequentie ex ti
situation, decidante consacrar omni
eforties al execution del taches queles li necessitás del propaganda
precismen fortiat nos negliger un poc durant
li témpor precedent li guerre: it es li perfinition de nor labores
linguescientic. Noi ja ha explicat in un de nor
anteriori numerós que li actual situation fa necessi un complet
reedition de nor stock de manuales, lexicos e
material de propaganda. Li labores preliminari ja esset fat de nor
ínfatigabil secretario del Occidental-Academie,
sr. Federn, ma li evenimentes del du annus passat ha regretabilmen
frustrat nos del fructes de su eforties. Li tot
labor deve esser refat «ab ovo».




Fortunosimen nor car sviss amicos ne ha contentat se -- quam to eveni
generalmen tro sovente -- per aplauder a
nor bon intentionat projectes: ili ha entusiasticmen respondet al apell
quel noi ha lansat in nr. 26 de nor revúe e
mersí a lor activ colaboration, nor unesim objective, ti quel forma li
base de nor tot labor futur, it es li inversion
del lexico Gär ha esset atinget completmen pos solmen quar mensus. Noi
es nu ocupat per li ordination de ti
precios materiale quel va formar li fundament de nor unesim ovre: li
complet lexico Occidental-Occidental e li
lexicos Occidental-national. Yo permisse me citar infra (in órdine
alfabetic) li nómines del benevolent
auxiliatores, mersiante les in li nómin del Occidental-Union e de omne
nor adherentes, max calidmen por lor
desinteressat apoy. Lor merite es tant plu grand que li labor a far
esset poc atractiv e mem francmen enoyant,
quo ya es un cose ínevitabil in omni labores lexicografic. Vi li nómines
de
ti meritosi colaboratores:

- Sr. J. DENZLER (Bienne)
- Sr. Dr. F. HAAS (Winterthur)
- Sr. J.J. JOHO (Lausanne)
- Sr. L. KLAESI (Zürich)
- Sr. G. PIDOUX (Yvonand)

Li perlaboration de nor material linguistic va naturalmen postular sat
mult témpor e nor letores ne mey
expectar que li nov lexicos va esser recivibil in form printat ja pos
quelc mensus. Li ritme de edition va tre
naturalmen ya anc depender de nor possibilitás financiari. Ma li
ductores del Union ha elaborat un detaliat plan
de organisation, talmen que li execution del labor va posser far se con
li minim perde de témpor. Noi vole
tamen revelar queles va esser li unesim ovres editet, sin que noi vell
ja posser previder lor exact secuentie de
publication:

1. Nov manuale de Occidental por german-parlantes (ovre pret in
manuscrit)

2. Micri vocabularium Occidental-german ordinat secun centres de
interesse (in preparation)

3. Libres de exercitie in Occidental (in preparation).

4. Lexico Occidental-German.

5. Nov edition del lexico Francés-Occidental de Berger (revidet e
completat)

6. Lexicos Occidental-national (francés, anglés, italian, hispan, sved,
holandes)

Plu tard va sequer li series de lexicos national-Occidental e divers
vocabulariums tecnical e professional, inter
queles un lexico comercial in 4 lingues quel anc ja trova se in
preparation.



Paralel a ti labores noi prepara li edition de nov prospectes in lingues
german e francés, si possibil anc in italian,
hispan e anglés.

Li labor quel representa li realisation de ti programma es sat grand por
ocupar un legion de colaboratores. E pro
que ti legion ne existe in Svissia sub li present circumstanties on va
comprender que noi anc ne ja posse dir
exactmen quant de ti ovres noi va successar publicar ja in li curs del
present annu. Ma noi promesse que null
tremore pri li amplitá del programma fixat va haltar nos in nor labor.
Noi conosse li desfacilitás, ma noi anc save
quo es obtenibil per assiduitá e perseverantie.

_A. Matejka_




## Quo es correct Occidental?



Sr. G. usa in su lettre li paroles: «successa, gusta» benque on posse
trovar les in null vocabularium. Ma li verb fini
per -ar (successar, gustar) e to naturalmen explica li substantives in
-a. Tamen noi prefere generalmen li curt
formes «success, gust», sammen quam anc sr. G. scri in su lettre
«question, labor, parol, custom, formes» e ne
«questiona, labora, parola, customa, formas». In nor vocabulariums noi
anc trova «privilegie, audacie, memorie,
signe» etc. e to pruva que it ne sufice que un verb fini per -ar por
que obligatorimen anc li substantive deve
reciver li desinentie -a.




Do, mem si li lexicos indica «desir, merite, prova», to ne significa
que «desire, merit, prove» o «desira, merita,
prov» vell esser minu corect. On ya anc comprende que li vocabulariums
ne posse indicar omni nuancies
possibil che chascun parol. Sovente mem li preponderantie de cert formes
in li practica funda se solmen sur
custom o considerationes eufonic. Or just pro que noi vole que
Occidental mey
esser ne solmen un lingue expressiv e flexibil ma anc e mem precipue un
lingue facil a aprender, it vell esser un
enorm erra, codificar li usation del finales -e e -a che substantives.
Ci li libertá secun li directives dat in supra es
in sam témpor li unic e li max bon medie por eliminar radicalmen omni
desfacilitá in li practic usation del lingue.

Si, malgré to, cert novicios vell preferer un practic consilie a ti
libertá, yo vell dir les:

[loweralpha]
a. Usa li radica pur, partú u un finale ne sembla absolutmen necessi o
desirabil (labor, parol, gust, form,
success).

b. Si vu desira nuanciar li pensada, ples sequer li consilie dat in
Sp.d.O. (vide in supra).

c. Si, pro alquel motive, vu hesita inter -e e -a, selecte
preferibilimen -e quel es li general, ma facultativ finale del
substantive: un parol talmen format va nequande esser fals, mem si in
practica li scrition per -a es plu expandet.






[start=8]
. Pro quo far un diferentie inter «practic» e «practical»? Solmen
li angleses usa li long formes «practical,
mecanical», etc. ma li exemple del lingue F pruva que un beson por un
tal alongation ne existe. Noi mey do
sempre usar li max curt form: «practic, mecanic».
+
Response: In li parol «practic», li finale -al es certmen superflú. Ma
in altri casus, it permisse nuanciar li
expression. Talmen li nómines de scientie forma adjectives forjettante
-a, si li adjective relate li radica, o
adjuntente -al, si li adjective monstra relation al scientie. Exemples:
un jardin botanic, ma: un tractate botanical
(relatent li botanica), un precision matematic, ma: un curiositá
matematical; un progression aritmetic, ma: un
problema aritmetical. In revancha «linguistical» vell
esser un pleonasme, nam «linguistic» sufice por
expresser li «relation al scientie» apu li plu comun «lingual».
+
Naturalmen anc ci un cert libertá es permisset e si on prefere dir
«mecanic, matematic, logic», etc. in omni
senses, on ne va considerar to quam absolut fals.
. Esque on deve dir «Ne va plu esser» o «plu ne va esser»?
+
Response: Ples dir quam vu prefere. To ne es un question de grammatica,
ma unicmen un question de stil. Or, it
es absolutmen impossibil codificar li stil in un lingue international.
In li vivent lingues on possede adminim un
solid fundament literari e on posse, si necessi ilustrar li qualitás de
un bon stil per cuidosimen selectet modelles
(quam por ex. Voltaire por li francés). Ma in chascun lingue, li «bon
stil» seque su propri regules e si noi vole
formular un universalmen reconosset criterie, tande ti-ci posse solmen
consister in li postulation de un cert
númere de qualitás, quam: elegantie e pregnantie de expression, claritá
e harmonie. Omno to quo noi posse
far, es sequer ti directives anc in Occidental e realisar les tam bon
quam possibil. In li hodial statu, certmen li
claritá in li construction del frase es li cardinal qualitá, ma sub ti
vispunctu, it sembla me realmen índiferent
esque on va dir «plu ne va esser» o «ne va plu esser»; «ne ja» o
«ancor ne», etc., etc.
+
Plu tard, quande Occidental ja va esser usat sur un vast scale, li
practica va probabilmen eliminar cert formes e
poc a poc imposir un unitari maniere de expression. Ma a chascun
generation sufice su tache e li nor ja es plu
quam complet.

_A. Matejka_




## Perfect Occidental garantiat in du mensus!

Vu certmen ja ha remarcat, car letor, li seductent anuncies in li
jurnales, per queles cert «diplomat» professores
oferta docer foren lingues, con «success garantit» pos solmen du o tri
mensus de studie. Or, li sam publica quel
gloti sin proteste tal enormitás vell lapidar quam dupator li mann quel
promesse formar un stenograf
parlamentari pos du leciones o li «instructor de sport» quel pretende
docer li arte devenir champion de boxe
pos un semane de exercitie. To pruva simplicmen que it existe ancor che
li monoglottes tre tenaci ilusiones pri li
facilitá de aprension de un lingue foren. It es ver que tis-ci ne dura
tre long e nor simpatic mi-fratres esperantistic es
li unesim queles ha experit li desastrosi consequenties de ti specie de
propaganda quel accentuat
particularimen li facilissim aprensibilitá de lor lingue.



Yo ne es un dupator. Yo ne promesse revelar un metode quel possibilisa
aprender «perfectmen» Occidental in du
mensus. Yo ha selectet li titul de ti-ci articul solmen por excitar li
curiositá del letores. On mey pardonar me ti
ínnocent «astutie de guerre».




Tamen noi ne mey exagerar. Si in fact, un tot vive ne sufice por
aprender «perfectmen» ni un sol lingue, ne mem
su lingue matrin, it es possibil aquisiter, pos plu o minu long studie,
un conossentie suficent del extran idioma
por li besones del omnidial vive. Li témpor besonat por ti studie
depende in prim gradu del intelectual
capabilitás del aprensor e de su particulari inclination al studies
linguistic. Li gradu de facilitá del concernet
lingues self -- quel es céterimen tre desfacil a determinar -- veni solmen
in duesim loc. In ti coherentie omni
lingues artificial oferta naturalmen íncomparabilmen plu mult avantages
quam alquel lingue vivent. E nor Occidental have súper omni altri
projectes ancor li ínestimabil qualitá esser
comprensibil a prim visu e sin studie a milliones de homes parlant alcun
idioma latinid. To permisse nos afirmar
que li studie de Occidental postula certmen min quam li decesim del
témpor besonat por li aprension del
lingues vivent e que it es possibil aquisiter li conossentie complet del
fundamental regules del lingue ja pos poc
semanes e mem dies de studie. To quo preterpassa ti fundamental
conossentie, it es li completation de su
vocabularium e li aquisition de un cert facilitá e elegantie de
expression e de fluent parlada, depende de
circumstanties particulari a chascun aprensor e ne es evaluabil.

Tamen li facilitá intrinsic de un lingue ne sufice por excitar e
mantener li índispensabil interesse del aprensor.

On grandmen augmenta ti interesse si on successa presentar li materie a
aprender in form clar, facilmen
comprensibil e atractiv. Un manuale enoyant es capabil mortar li
entusiasme por li aprension del max facil
lingue imaginabil. Li metode de docentie es do un factor importantissim
por li success del studie. Ma it ne es
facil imaginar un metode quel vell dar sam bon resultates a omni
interessates. On deve adaptar ti-ci al special
mentalitá del aprensores, a lor gradu de instruction e al conditiones de
studie (curses oral o scrit). Noi ne posse
pensar presentmen al creation de special manuales por chascun categorie
de concernates e noi deve do
contentar nos per un compromiss. To es li motive quel instigat nos
aperter li inqueste quel aparit in nr. 28 de

«Cosmoglotta».

(A secuer) A. Matejka




## Citate



[quote, Epictete]
____
In omnicos far quo depende de se self e por li rest esser firm e calm.
____




## Concurs de traduction

Por augmentar li interesse pri nor revúe, li redaction de Cosmoglotta
decidet aperter un concurs permanent de
traduction. Per ti-ci noi ne have solmen li scope interessar nor
letores, ma anc dar les li possibilitá perfectionar
se in li conossentie de nor lingue. Por far Occidental sempre plu util e
vivid, noi besona adherentes, queles bon
conosse li lingue. Tant plu perfectmen ili aprendet it, tam plu ili va
esser util a nor movement, nam on defende
con plu grand success to, quo on max bon conosse.

Li redaction de Cosmoglotta ne va recompensar per premies li
concurrentes, ma per publicar, chascun mensu, li
nómines del partiprendentes, classificat secun li secuent apreciationes:

T.B.F. = Tre bon con felicitationes. T.B. = Tre bon. B. = Bon. S.B. =
Sat bon.

Nu, omnes al labor e bon success!


### Unesim concurs

____
Grand evenimentes nequande arriva a tis, qui ne ha fat necos por vocal
les; e tamen mem li minimal accident
del vive porta in se li seme de un grand eveniment interiori. Ma ti
evenimentes es sclaves de justitie, e chascun
hom have ti parte de spolie, quel il merite. Noi deveni exactmen to, quo
noi decovri in nor fortunes e nor
desfortunes, queles adveni nos; e li capricies max ínexpectat del fortun
acustoma se prender li form self de nor
pensas. Li vestimentes, li armes e li injollimentes del destin trova se
in nor vive interiori. On vell dir que li
desfortun o li fortun purifica se avan frappar sur li porta del sagio, e
que it bassa li cap por intrar in un anim
mediocri.
____

Ples traducter li supra textu de Occidental a vor lingue matrin e inviar
li traduction ante li 25 februar 1942 al
redaction de Cosmoglotta.




## Comunicationes


### Occidental-Union

Durant li mensu januar 1942, li Senat del Occidental-Union procedet al
electiones de su presidente e de su vicepresidentes, e del director de
su Central oficie. Vi li resultates:

- President: Sr. A. MATEJKA (La Chaux de Fonds)
- Vice-presidentes: Sr. R. BERGER (Morges); Sr. Dr. C.E. SJÖSTEDT
  (Stockholm)
- Director del Central Oficie: Sr. F. LAGNEL (Chapelle -- Vd.)


### Al membres del Occidental-Union

Per li just evenit reelection del Senat e de su functionarios, noi ha
atinget nor cardinal object organisatori:

Securar li continuation de nor eforties per li restitution al movement
del firm fundament legal quel esset in
dangere esser forbalayat per li perturbationes de omni specie nascet del
guerre. Li via es nu liber e noi va
posser ear ad-avan por li realisation del cardinal punctus de nor
provisori programma. Yo ha mentionat ti-ci in
un altri articul. Por ne misusar li preciosi spacie de Cosmoglotta, yo
restricte me in ti loc a simplicmen expresser
mi gratitá al membres del Union e a mi colegos del Senat por li
testimonie de fide quel ili manifestat per mi
election quam membre del Senat e quam presidente de nor central
organisation. Yo va efortiar justificar ti fide
per un conscientiosi exercition de mi functiones e yo mersia
anticipatmen omni membres del Union por li
auxilie quel ili va benevoler prestar me durant li témpor de mi
oficiatu. A. Matejka

Ye li ocasion de mi reelection al direction del Central Oficie, yo
mersia ci li membres del O.U. e del Senat pro lor
renovat fide. F. Lagnel.




## Subventiones e contributiones recivet (30.1.42)

Anonym, Fr. 5.—; E.A. Landén, fr. 5.—; sra F. Boutarel-Ott, Fr.
10.—; G. Ahlstrand, Fr. 2.—; E. Gämperle, Fr. 1.50; Dr.

Ing. Dal Martello, Fr. 3.—; Dr. A. Bertelè, Fr. 3.—; J. Denzler, Fr.
2.—; Alb. Haldin, Fr. 2.—; N.B. Karlén, Fr. 5.—; H.

Leuthold, Fr. 10.—; S. Ström, Fr. 5.—; F. Tjernström, Fr. 3.—; Y.
Sköld, fr. 10.—; V. Ahlstedt, Fr. 5.—; J. Ritter, Fr. 2.—;

Dr. F. Haas, Fr. 6.50; F. Lagnel, Fr. 5.—.

Cordialissim mersí ad omni donatores!


## Erratum

In li articul «Ad-avan con nov coragie», p. 1 del nr. 30 de
Cosmoglotta B. un frase ha regretabilmen esset omisset
in li typation, quo noce li comprension. On deve leer: «Li future es
obscurissim e it promesse nos plu mult
sufrenties quam radies de espera. E TAMEN LI SAN RASON INTERDI NOS
DESESPERAR. Li pace va secuer, etc.».


## Bizarri mortes

In 1909 un yun Parisana de 17 annus, Louise Gasquet, quel esset antey in
bon sanitá, subitmen aparet quam un
old fémina. Su front covrit se per rugas, su ocules extintet se, su
capilles devenit gris, talmen que in tre curt
témpor ella esset quam ottantenaria e ne tardat morir malgré omni curas
pruvat ye ella in li hospitale.

Li autopsie obligat li medicos concluder pri un morte de senilitá, nam
omni organes presentat in facte li aparentie
del usatura, debit a oldesse. Ma ti casu ne es unic. Un yun Svissio
descendent de un familie de atletes, morit in li
sam conditiones in 1915. Ancor hodie on ne save a quo atribuer ti
anticipat decadentie, felicimen tre rar, quel
mult ocupa li medicos del tot munde.


# Cosmoglotta B 32 (mar 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Marte 1942 -- Nró 32 (3)




## Un bon nova: nor maestro vive!

Nequande, desde li existentie de nor movement, noi posset far a nor
letores e amicos un comunication plu
injoyant quam ti quel noi just recivet de un del parentes de sr. Edgar
de Wahl:

NOR CAR E VENERAT MAESTRO VIVE E ES IN BON STANDA!

It ne existe un sol Occidentalist quel ne va accepter ti nova con un
real aleviament e con un sinceri sentiment de
gratitá al providentie. Por noi omnes queles save quant mortatori ha
esset li combattes in Russia e tot
particularimen in Estonia, un tal eveniment equivale a un miracul. Nam
sr. de Wahl ne ha abandonat su hem in

Tallinn; il es ancor ta pos har assistet a omni fases del lucte quel
precedet li ocupation del cité per li germanes.




Noi plu ne have li jure, parlar pri li ciecitá del fate e li facte que
li providentie ha tant visibilmen protectet li
creator de nor lingue, va duplicar nor ardore in li perduction del tache
comensat. Benque sr. de Wahl vive nu
sub tre penosi conditiones, il va certmen trapassar li present
periode mersí a su grand coragie e a su tenacitá. Un altri cose
remarcabil es que il ha successat salvar su precios
archives queles representa un imens scientic valore; ti documentes do
fortunosimen ne va esser perdit por li
posterité.

Tamen, nor joya ne es complet: Si sr. de Wahl successat salvar su vive,
il deplora li perde de su car e fidel marita
quel desaparit quam victim del guerre in li grand tempeste. It es
desfacil expresser per simplic paroles su
sentimentes in presentie de un ínfortune tant cruel, ma noi omnes
partiprende li desfelicie de nor maestro e
expresse le nor max sinceri e vivaci simpatie in su grand dolor.

Regretabilmen it ancor ne es possibil comunicar directmen con Tallinn,
ma noi espera reciver de témpor a
témpor ulteriori novas per li amabil intervention de su parentes in
Germania. E noi anc sincermen espera
revider nor maestro pos li guerre e redir le li grand admiration quel
inspira nos su person e su ovre ínmortal.

_Li redaction_






Devenir membre del
SCOED
es
un del max bon maniere auxiliar li Occidental-movement.

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)


## Varietás




In ocasion de un discurs fat de nor coidealist Kurt Hamburger de St.
Gallen che li section de St. Gallen che li
section Winterthur del «Europa-Union» li auditores recivet gratuitmen
un litt brochura mimeografat contenent
indicationes grammatic e textus in li tri cardinal lingues auxiliari
Esperanto, Ido e Occidental. Li compilation de ti litt
ovre es un modell de ingeniositá e su efect sur li publica es mult plu
grand quam on vell esser pret admisser. Li
interessates es sempre agreabilmen tuchat quande ili constata que li
propagandistes de lingues international
plazza adminim tam mult fide in li inteligentie, li facultá de
judicament e li san rason del escutatores self quam
in su
propri potentie de persuasion. Sr. Hamburger merita nor gratitá por su
excellent iniciative.

Tamen, on mey permisser me un litt critica. Li tre laudabil sucie de
inpartialitá ha pussat li autor til scrir que «li
estimationes del númere de persones hant aprendet Esperanto varia inter
500'000 e 2'000'000». Null seriosi Esperantist
ha til nu audaciat subtener publicmen un evaluation tant exagerat.
Solmen propagandistes sin scrupules ha
articulat tal númeres, ma sin esser capabil pruvar lor assertiones. In
realitá li númere del Esperantistes
probabilmen nequande ha atinget 500'000 e mem 100'000 persones. E li
membrité del esperantistes
internationalmen organisat ha sempre esset sub 10'000. It sembla do plu
bon lassar al Esperantistes self li
responsabilitá de tal exagerat evaluationes íncontrolabil e ne ofertar
les li ocasion citar nor propri textus quam
pruva pri li vastissim difusion de lor «kara lingvo».






-- Un tre bon articul pri li problema del lingue universal aparit in
li revúe «THE AMERICAN SCHOLAR» sub li
plum de Prof. A. Guérard (California). Pos har demonstrat li
inpossibilitá del election de un lingue national quam
adequat instrument de intercomprension universal, il mentionat li
cardinal projectes de lingues auxiliari
actualmen existent e parla de Occidental quam un del max remarcabil
creation mundlingual. Il anc critica
severmen, ma objectivmen li project «Basic English» de Ogden con su
vocabularium «aerodinamic» (streamlined
vocabulary). Un tre jolli definition!

-- Sr. Prof. Dr. A. Debrunner del universitá de Bern, presidente del
«Committe for Agreement» de IALA ha intrat in
convalescentie pos un restada de pluri semanes in li hospital. Noi
permisse nos presentar a ti eminent scientist
e interlinguist nor max sinceri desires de rapid e complet resanation.






## Perfect Occidental garantit in du mensus!

Ex li responses recivet, yo resuma brevimen li max complet, ti de sr. W.
Gilbert quem yo mersia ancor un vez
por su preciosi colaboration:

____
Yo usat li «Complet curs de Occidental» (1) por franceses de R.
Berger. It dat bon resultates e it existe certmen
null plu bon manuale de aprension til nu: in revancha li «curs in 5
leciones» es totalmen ínsuficent. Li max bon
metode es certmen li metode direct, por ex. li metode «Assimil». Ti
manuale es basat sur li custom, sur li
repetition del max comun frases, ma ti-ci frases forma sempre un textu
de quel li letura es agreabil. Noi deve
usar un simil por li docentie de Occidental, it es un manuale tam
complet quam possibil, fat por parlar
Occidental in practica e basat essentialmen sur li metode direct, ma con
li necessi explicationes grammatical.
____

Ti opinion concorda exactmen con li mei. Yo desira solmen far un litt
remarca concernent li critica del manuale

«L'Occidental en 5 leçons» de Berger. Ti curs certmen ne permisse
aquisiter un complet mastrisation de

Occidental, ma to anc ne es su scope. It es un simplic sinoptica del
structura grammatical de Occidental con
ilustrativ exemples. Ma quam tal it es ínsuperabil e yo ne ha til nu
incontrat un sol ovre quel da in sam concis
form un egal quantitá de util informationes pri li essentie del lingue.
It explica plu mult quam it doce, ma ti
explicationes es plu instructiv quam vell esser deci págines de sicc
regules grammatical. In curt, it es un
admirabil vademecum quel, combinat con un libre de letura o alquel altri
medie de perfectionament posse dar
excellent resultates.




On mey ne obliviar que in li aprension de un lingue foren, li labor a
furnir es sempre
un quantitá ínvariabil e índependent del metode usat. On posse -- tre
inperfectitmen -- assimilar ti labor a
un function algebraic in quel li totalitá del materie a aprender lude li
rol de constante. Si noi statue, tot
teoricmen, que ti materie consiste ex 5'000 elementes a aprender, tande
it es absolut egal ca noi studia
secun un manuale tre complet quel furni ja 3'000 elementes ex li total
de 5'000 e lassa solmen 2'000

elementes al studies de perfectionament o ca noi usa un manuale
contenent solmen 1'000 elementes e
lassant 4'000 al studies pos-cursal. To quo changea es solmen li statu
de avansament pos li perlaboration
del respectiv manuales, ma ne li statu de perfection atinget pos li sam
témpor de studie. Un distantie de

5'000 passus representa sempre un egal longore e it existe null metode
quel permisse atinget li termine
pos har percurret solmen 3'000 passus.

Ma to quo posse esser modificat es li témpor absolut besonat por
percurrer li via. TI-ci posse esser acurtat
per li election de un apt e eficaci metode. E to ducte nos al mult plu
important question del sistema de
docentie.




In ti punctu li discussion es afacilat per li facte que li longannual
lucta inter partisanes del anteyan
«grammatical» metode e del metode direct posse ho-die esser considerat
quam definitivmen decidet in
favore del ultim. Yo posse do solmen subtener sin reserve li
conclusiones de sr. Gilbert in su response a
nor inqueste. Noi trova li concretisation de ti principie in li metode
RALIN (2) quel ja ha esset adaptat al
studie de Occidental por Nederlandeses. It es un admirabil metode por
docer in maniere sistematic li tot
materie lingual sub form de cuidosimen selectet complet frases. Yo
recomenda al letores li studie del litt
ovre de sr. H. Littlewood: «Vers un lingual instruction plu rational»
in
quel ti metode es scienticmen explicat e justificat.

Li diferentie quel existe inter li metodes RALIN e ASSIMIL consiste in
li facte que li unesim basa se
unicmen sur isolat frases, durant que li duesim oferta complet, coherent
textus. Til nu yo ancor ne havet li
ocasion examinar li metode ASSIMIL plu detaliatmen e pro to yo ne
audacia emisser un judicament
definitiv pri li avantages comparat del du sistemas. A priori yo vell
dir que RALIN es particularimen
indicat por monoglottes queles parla quam lingue matrin un idioma
non-romanic, nam li structura del
curs posse esser adaptat plu sistematicmen al special conditiones queles
vale por ti categorie de
aprensores. In revancha li poliglott o conossor de alcun lingue romanic
a quel Occidental ja es
comprensibil sin special studie va probabilmen dar su preferentie al
metode ASSIMIL quel, secun li
indication de sr. Gilbert opera sur li base de coherent textus
distractiv. Til un cert gradu it es possibilmen
anc un simplic question de convenientie personal esque on va usar un
metode con preferentie al altri. In
realitá, li principies es identic e sol li aplication difere.

In mi nov «curs de Occidental por german-parlantes» yo provat aplicar
un metode quel constitue un
maniere de sintese inter li du metodes mentionat. Yo anc efortiat
arangear li curs in tal maniere que it vell
posser esser usat con egal chances de success de poliglottes e de
monoglottes conossent null lingue
romanic. Li egardation del special demandes del poliglottes esset
necessi pro que tis-ci forma li grand
majorité del German-svisses a queles li manuale es destinat in prim loc.




Ti metode es basat sur li perlaboration de coherent textus distractiv ja
desde li unesim lecion. Li maniere
de perlaboration recomendat es li secuent:

1. Repetit letion con alt voce del textu exercitiv.
2. Copiation del textu.
3. Traduction del textu in bon, idiomatic german, per li liste de
   vocabules acompaniant li textus.
4. Quelc dies plu tard, retro-traduction del textu german in
   Occidental.
5. Comparation del retro-traduction con li originale e cuidosi
   corection del erras constatat.
6. Aprension ex memorie del textu Occidental.

Ti metode have li avantagie esser adaptabil a omni gradus de
instruction, mersí a un adequat selection del
textus exercitiv. Tis-ci deve esser max interessant possibil (espritosi
anecdotes, facettes, proverbies, etc.).

Si ili es enoyant, li aprensor va poc a poc abandonar li studie. Secun
mi experienties, on rarmen erra si on
da un plazza -- mem un poc tro preponderant -- al humor.

Li gramatica es docet simultanmen, ma ne sub form de sicc regules, ma
quam comentarie explicativ al
textus ofertat. Omnicos -- o adminim li max grand parte de to -- quo es
tractat in gramatica ja es conosset
del aprensor ex li precedent textus. Li tache del autor consistet
simplicmen in presentar ti conossentie sub
un form sistematic e facilmen consultabil.

Noi possede talmen un manuale quel forma un combination de libre de
letura con gramatica sistematic
del lingue Occidental, usabil e de novicios conossent null altri foren
lingue e de poliglottes instructet.



Por ti últimes li beson de un perlaboration sistematic del textus
exercitiv es minu acut e ili va probabilmen
atinger un suficent gradu de mastrisation de Occidental per li simplic --
eventualmen repetit -- tra-letura del manuale.

Li metode indicat in supra have ancor li avantagie suplementari que it
posse anc servir por li studies de
perfectionament sin que per to un nov special manuale es necessi. Li
aprension de un lingue foren
consiste in necos altri quam in li imitation de to quo on audi circum se
in li omnidial vive o -- si on have
null ocasion por audir li lingue parlat -- in li memoration del
fras-exemples trovabil che li bon scritores.

Or, it es tre facil trovar convenent textus por exercities in li libres
editet del Institute Occidental e
specialmen in Cosmoglotta. Li perlaboration de tal textus oferta li sam
avantages quam un curs de
perfectionament e ili fa absolutmen ínutil li aquisition de special
manuales suplementari.

Yo self ha studiat pluri lingues secun li metode mentionat. Yo ne save
ca li gradu de conossentie a quel yo
arivat es un recomendation suficent por li sistema, ma yo posse afirmar
que li resultates es superiori a tis
queles yo obtenet per alquel altri metode.

_A. Matejka_





1. Hodie completmen exhaustet.

2. Hodie 8 leciones aparit adaptat a nederlandes. Ti al lingue anglés
es ja in grand parte pret por li
edition. Li adaptationes al lingues german e francés es in preparation,
ma noi opine que li curses RALIN
ne va esser editet ante li fine del guerre.




## Regretes

Un old dama, vidua de tri maritos, esset incontrat in li via del
sepultoria, de un de su anteyan adoratores
quel comensat inundar la de condolenties. «Tri bon maritos mort!» «Mi
cordie sangua por te!» -- «Lassa me,
tu e tu sympathie!» ella dit in furore. «Si tu vell har havet cordie e
intelligentie tu nómin vell ja esser in
sepultoria».




## Modern Occidental

(fine)



antiquat modern antiquat modern

orel'e orel sider seder

orgul'e orgolie stran'i strangi

participar partiprender stril'e strigul

parturar parturir tal'e talie

patrul'e patrull tel'e tegul

pavill'on pavilion tarea tache

pendir pender -ti -ant

pill'ar spoliar tin'e tinea

place plazza titill'ar titillar

placer pleser toal'e toale

prefacie anteparole trel'e trell / trotillar

poche tasca trepin'ar tramplar

preferabil preferibil vece vez

pront pret vel'i old

púer garson, boy vestri vor

quadrill'e quadrille vo vu

quancam benque vanill'e vanille

obsolet antiquat victual'a victuales

revel'e reveille vin'e viniera, viniero

roubar raubar

seral'e serail zero null

Anotationes: Secun recomendation de sr. de Wahl noi va preferibilmen
usar li verb abstener vice abstiner

(analog a: tener, contener, retener, etc.) benque li radicarium indica
abstiner.

Sin voler far un decision definitiv in li question de puella -- flicca,
noi da nor preferentie al form puella,
benque it existe in li Academie un fort tendentie, conservar li original
parol «flicca».




## Citates



[quote, Beaumarchais]
____

To, quo ne vale esser dit, es cantat.

____

[quote, Burke]
____

Superstition es li religion del debil mentes.

____




## Concurs de traduction

Li resultate del unesim concurs de traduction va aparir in li proxim
numeró.

Por ti numeró, li traduction a far es de german e de francés ad
Occidental. Ho-moment, it ne es possibil
dar textus in plu mult lingues. In li proxim numeró noi va inserter
textus in italian e sved. Secun li
interesse de nor letores, noi va adjunter textus in altri lingues.

Textu german:

____
HUMOR.

Gewissenhaft.

Hausbesitzer: «Sie haben doch keine Kinder?» -- Mieter: «Nein!» --
Hausbesitzer: «Piano oder
Grammophon?» -- Mieter: «Nein! Aber ich habe eine Füllfeder, die
etwas kratzt. Falls Sie das stört, werde
ich sie verkaufen!».

Drei Berufe.

In Genf sassen drei Herren in der Bar. Ein Architekt, ein Chirurg und
ein Diplomat. «Mein Beruf ist der
älteste», sagte der Chirurg. «Denn als Gott die Eva schuf, operierte
er dem Adam eine Rippe aus dem
Leibe». -- «Keine Spur», sagte der Architekt, «denn ehe es einen
Adam gab, baute Gott aus dem Chaos die
Welt.» -- «Und wo kam das Chaos her, wenn ich fragen darf?» fragte
der Diplomat.
____

Textu francés:

____
La langue la plus rapide

Un philologue suédois, qui étudiait la rapidité d'expression del
langues du monde, est arrivé, après de
longues années de recherches, aux conclusions suivants: la langue
français est celle que l'on peut parler le
plus rapidement. Elle permet d'exprimer trois cent cinquante syllabes
par minute. Au second rang vient la
langue japonaise avec trois cent dix syllabes par minute, puis
l'allemand avec deux cent cinquante
syllabes, l'italian avec deux cent trente et finalement l'anglais avec
deux cent vingt syllabes par minute.
____




## Pelmel


### Un bon farse

Robbins, apen intrat in un grand magasin de London, percepte un aurin
monete sur li tapiss. Il lassa
negligentmen cader su gantes, inclina se por recolier les. Ye su grand
regret, il constata, relevante se, que
li pezze es fixat al tapiss.

Manovrante con un perfect prudentie, il fa un litt tur e repassa per li
unesim loc. Li aurin pezze es sempre
ta. Ti vez Robbins lassa cader su nas-linette, regarda prudentmen circum
se, inclina se e recolie su naslinette. Ma li pezze ne volet venir.

Alor, prendet de colere, il lassa cader su chapel. Ye li sam moment,
alquí frappa sur su epol. Il retorna se,
furiosi, e vide avan il un employato del magasin quel, per un amabil
voce, di le:

-- Permisse me, senior, recomendar vos li colla del firma. It es sin
rivale, quam vu ha posset vider it.

E Robbins, hontosi e confus, presenta sixant centesimes por un litt
botell de gelatin-colla, quel posse
forsan valer deciquin.


### Distration de scientist

Newton havet un cata quel il amat tendrimen e quel venit regularimen
dormir in su studie-chambre. Un
hiverne, li cata parturit littes ma on lassat a ella solmen un sol.
Desde ti moment, sempre ínquiet, ella ne
posset restar tranquil alcú, passat de un chambre al altri transportante
su catell, e soventissimmen
miaulat desesperatmen avan o detra li porta del chambre de Newton til
quande on apertet it.




Genat esser sempre tribulat in su calculationes, li matematico fat venir
li fin-carpentero, explicat le li
situation e dit le: «It es necessi que li animale mey posser ear e
venir quam it desira con su litte. Ples do far
in
li inferiori parte de mi porta du aperturas catal, un grand por li matre
e un litt por li catell». Li artisan
regardat Newton per un amusat regard e dit le subridente: «Esque vu ne
pensa, senior scientist, que li
grand vell posser sucer?»


## Subventiones e contributiones recivet (27.2.42)




E. Wettstein, Fr. 5.—; Anonym, Fr. 5.—; E. Mayor, Fr. 1.50; J.
Denzler, Fr. 1.—; A. Schild, Fr. 5.—; J. Ritter, Fr.

2.—; A. Haldin, Fr. 2.—; K. Bosshardt, Fr. 3.—; M. Stöckli, Fr.
10.—; A. Schild, Fr. 5.50; Dr. F. Haas, 5.—; W.

Madöry, Fr. 2.—; M. Jaccard, Fr. 2.—; Anonym, Fr. 5.50; F. Vouga,
Fr. 2.—; G. Perers, Fr. 5.—.

Cordialissim mersí ad omni donatores!




## Logica

Un mamá questiona li litt filio de un amica, in li etá de 5 annus, esque
ella vell consentir maritar, plu tard,
su filio Petro quel have 7 annus. Josette hesita.

-- Yo vell mult desirar it, seniora, ma to ne es possibil.

-- Ah! Pro quo do?

-- Pro que on ne posse maritar un mann quel ne es del sam familie.

Li dama completmen astonat dit:

-- Qualmen to?

-- Certmen, responde Josetta. E li pruva es que papá ha maritat mamá,
que grandpatre ha maritat
grandmatre e que mi onclo ha maritat mi tanta. Alor vu vide bon!





QUESTION A NOR LETORES: Quel es li articules in li actual Cosmoglotta
queles max plese vos?



ESQUE VU JA HA PAYAT VOR CONTRIBUTION 1942 AL «OCCIDENTAL-UNION»?




# Cosmoglotta B 33 (apr 1942)

Oficial Mensual Organ del Occidental-Union

Redaction e Administration

INSTITUTE OCCIDENTAL, Chapelle (Vaud), Svissia

Serie B, poligrafat. April 1942 -- N° 33(4)




## Li problema del lingue universal

Un nov candidatura!

Li númere del existent projectes de L.I. ancor ne es suficent. Noi
inregistra un nov candidatura, ma ti-ci
vez it acte se pri un lingue natural... le german!

Ti facte es exposit in un tre interessant articul publicat in li nr. 303
(30.12.41) del «Berner Tagwacht» sub li
titul: «Die Sprachliche Situation Europas» (Li situation lingual de
Europa). Li autor, sr. A. Baux(?) exposi
in it li situation na(?????) aparition de nov lingues national pos li
ultim guerre. Il ne nega al litt popules li
jure usar su propri lingue por li developation del (????) national e il
trova mem ti evo(???) tro natural e
ínevitabil. Ma ti particularisme intronat(?) in lingual dominia accentua
ancor li desfacilitás causat per li
manca de un lingue supranational quam medie de intercomprension
auxiliari por omnes. Li latin quel
ludet ti rol in li medievie ha morit, ma anc su successores, li francés
e anglés, nequande ha successat
assecurar se li suprematie in ti dominia.




Ma hodie li germanes prepara sistematicmen li introduction de lor lingue
quam idioma auxiliari
universal. Ili desira per to augmentar li influentie de lor cultura
national secun li exemple del francés in li

18-ésim secul. Esque ili va successar ta u omni altri lingues ha fallit?

Li problema have du aspectes: li lingual e li politic. Lass nos
considerar li duesim. Li romanos ha imposit
lor lingue al popules del landes conquestat e anc li anglés ha devenit
li lingue de civilisation de omni
territorias queles ha esset anexet quam colonies al imperia britannic.
Ma ta u li popules victet posset
oposir a lor dominatores un civilisation national de valore egal o
superiori (grecos contra romanos,
finlandeses contra russos, boeres contra angleses) li lingues national
ha conservat lor situation
predominant. Or, to es precismen li situation con quel li germanes va
esser confrontat in lor prova imposir
lor idioma al popules europan. Per li sistematic elimination de cert
lingues etnic quam lingues national e
oficial, it va naturalmen esser possibil augmentar li importantie del
german quam medie de
intercomprension, ma, quam remarca tre justmen li autor del articul, in
quant li mancant pretitá
psicologic del popules subjugat va oposir se quam obstacul al
aspirationes mundlingual del dominatores,
to solmen un atentiv observation del evolution va demonstrar.



Mem, si noi admisse que ti obstacul es victibil, it resta ancor quam
cardinal desfacilitá li trappes del
german grammatica. It ne existe un sol lingue etnic sat facil por posser
luder li rol de un lingue auxiliari
universal. E anc li german ne fa un exception a ti regul... in
contrari! Si it existe lingues practicmen
ínaprensibil por forenos, li german ocupa in ti liste un del unesim
rangs. Li promotores del german quam
lingue international comprende to self, nam ili es nu ocupat per li
preparation de un project de reform de
quel li scope es eliminar
cert desfacilitás in scrition e ortografie. Li unesim passu ja ha esset
fat per li adoption del alfabet
latin benque ti-ci hat esset difamat in comensa quam «desgermanic».
Hodie omni comunicationes oficial
e li ductent gazettes es printat in lítteres latin. Li reform del
ortografie quel secun li jurnal «Das Reich» es
nu in preparation, va probabilmen aportar li supression del majuscules
in li interior del frase, li
unification del scrition f vice ph e f vice v e un simplification del
regules concernent li vocal-quantitá (i, ie,
ieh, etc.).

Ti project de reform es certmen tre interessant e it constitue mem un
imens progress, ma it ne fa desaparir
li cardinal desfacilitás del lingue. Li grammatica es plen de arcaismes
ínutil: li declination obedi a null
regules precis, li adjective have formes ínutilmen complicat e it manca
al lingue li claritá, flexibilitá,
precision e elegantie del francés. Quam medie de intercomprension
universal it es un instrument mult tro
complicat por posser esser usat de forenos con un minimum de corectitá
in expression, e de fluentie un
parlada. Ex li german de Goethe li popules extran vell far lu sam quam
ha fat ex li lingue ciceronic li
ibericos, li gallos... e mem li romanos self. Tis qui ama realmen li
lingue german pro su intrinsic qualitás

(nam it have anc qualitás, ne solmen defectes) ne posse desirar un tal
evolution coruptiv. Caveant
consules...



Yo raportat in supra, pro sucie de objectivitá, cert considerationes del
autor del articul concernent li
politic aspecte del problema, ma quam organisation strictmen neutral it
ne es nor tache, prender self parti
in li controverse. To quo interessa nos es li purmen linguistic látere
del question e ci noi vole retener un
precios constatation. Sempre on oposi
a noi mundlinguistes li ínmutabil leges del «sacrosanct» evolution del
lingues vivent e on qualifica quam
attentate al natura li max timid prova, modificar li structura
morfologic del lingues etnic in li sens de un
plu rational adaptation al exigenties del modern vive. Or, li
modification del ortografie german quel,
quam dit in supra, sta nu in preparation constitue sin alcun dúbit li
max radical reforma ortografic quel ha
alquande esset projectet. E por un tal modification esset suficent un
imperativ ukas del autoritá del land
concernet. Noi have ci un prova pri li predominantie del necessitás del
vive e del colaboration
international súper li rutine.

_A. Matejka_




## Voltaire e Deo

Voltaire incontrat un litt boy e dit le:

-- Escuta: Vide tu ti árbor cargat per pomes? Nu tu va reciver omnes si
tu responde a mi question: Esque
tu posse dir me ú es Deo?

Li infant sta un moment inbarassat, poy levante subitmen li ocules, il
dit con vivacitá:

-- Vu, Senior, esque vu vell posser dir me ú il ne es?

Ti parol esset un colp de fúlmin por Voltaire. Il detornat se, comensat
a marchar con grand passus e
abandonat tá li pomes e li infant, quel ne dubitat se pri su triumf.


## Li prenomin max frequent

Li erudite sved Karlson, just declarat, pos long reserches, que li
prenómine Anna es ti quel porta li max
mult féminas del munde. Secun su statisticas, in li latin, germanic e
slav landes, 96 milliones de féminas
vell nominar se talmen, contra que solmen 91 milliones vell portar li
car nómine de Marie.




## Citate



[quote, Gozian]
____

Ti quel have esprite deve jettar it a su ínamicos e dar it a su amicos.

____




## Varietás






-- Li section Biel del «Europa-Union» arrangeat ye le 18 februar un
vésper de discussion pri li problema del
introduction de un Lingue international. Sr. Dr. Jaccard, Zürich,
presidente del Sviss Esperanto-Societé
parlat pri «Esperanto quam mundlingue» durant que nor coidealist sr.
Denzler de Bienne tractat li tema:

Pro quo yo transit de Esperanto a Occidental?

Li exposé de sr. Jaccard esset remarcabilmen objectiv. Il aconosset li
plu grand internationalitá de
Occidental, ma oposit a ti factor de superioritá li facilitá de Esperanto.
Nu, noi save que ti «facilitá» es un pie
supersticie; li esperantistes save to plu bon quam quicunc e it es apen
necessi insister. Sr. Denzler ne havet
mult pena por monstrar li superioritá de Occidental sur li altri
projectes de L.I. Regretabilmen pluri
fanaticos esperantistic perdit lor self-control durant li discurs de nor
coidealist. Un de ili, íncapabil refutar
li argumentes linguistic del representant de Occidental, exaltat in
revancha li celebri «ideo interna de l'
Esperantismo» e pulsat su íntolerantie til acusar noi Occidentalistes
har sabotat li munde-pace e esser
con-responsabil pri li guerre universal! Justmen indignat, nor amico
Möckli quel anc partiprendet li
reunion, oposit li agressivitá de ti fanatico a su assertet pacifism.
Noi Occidentalistes have mult amicos
inter nor coidealistes esperantistic e noi desira viver in pace con
tis-ci, ma esque ili ne senti self que it vell
esser recomendabil, in lor propri interesse, evitar tam deplorabil
metodes de combatte, escartante in
futur de public discussiones elementes queles, por lor fanatisme
ínfrenat deshonora li movement
esperantistic?




-- Noi have sub nor ocules li textu de un exposé de nor coidealist
Major H. Tanner (Bern)
pri «Die neue Schweiz der Hochwege» (Li nov Svissia del «alt-vias»
alpin). Li recensent leet e releet ti
exposé con grandissim interesse, tant plu que li project responde
precismen a un beson quel il self sentit
ja sovente durant su restadas estival in li munde alpin.

In quo consiste ti project?

Li excursiones in nor montanias es sempre un fonte de joyas e delicies,
pro que ili aperte a nor ocules li
bellitás del divin natura alpin. Ma regretabilmen, li precie payand por
ti bellitás es sudore e pena, nam li
ascensiones es sovente long e exhaustiv. Mult objectes es solmen
accessibil a rutinat alpinistes. Nu, li
remarcabil idé del autor del projecte consiste in li creation de
«alt-vias» transversal. Ti vias vell esser
constructet talmen que ili es atingibil sin pena; ili vell elevar se
súper li valleyes a formar un comod medie
de comunication presc horizontal inter punctus de sam altore! On vell
posser atinger comodmen, li un
pos li altri e per un deliciosi promenada un tot serie de objectes de
excursion de queles chascun postular
antey un penosi ascension e descension. Quel perspectives vell aperter
li realisation de ti idé precismen
por tis a qui un «cura de altore» vell esser specialmen salutari, ma
queles ne posse juir ti possibilitá pro lor
ínsuficent capabilitás alpinistic!

Que li idé es realisabil sin grand desfacilitás es monstrat del autor
per li presentation de un unesim
concret project de alt-vias extendent se de Maloja til la Funt quel il
self etablisset durant un omnisemanal
restada in su país natal, li Engiadina.

Noi espera que ti tre bell project va trovar li necessi subtention che
li competent instanties.




-- Un amusant incidente! Respondente a un letor
quel petit informationes pri li lingue «Occidental», li redaction del
tre conosset semanale «Die
Weltwoche», afirmat que un tal lingue ne existe (!) e, credente a un
miscomprense, dat informationes pri
li lingue «occitanic». (Occitanie = Languedoc, provincie francés).
Naturalmen mult amicos sviss scrit al
jurnal por far le remarcar su erra e li redaction esset sat amabil por
inserter un rectification, publicante in
extenso (e sin un sol print-erra!) li lettre original in Occidental quel
it recivet de nor fervorosi coidealist sr.
Dr. Fritz Haas, de Winterthur. Ti simplic publication de un textu in
Occidental sin alcun comentarie,
suficet por excitar li curiositá e li interesse de sat mult letores
queles petit plu detaliat informationes de
nor Centrale de Chapelle. Un calid mersí al redaction de «Weltwoche!»




## Un sagi credo chinés

To es un precepte de Confucius, quel rememora li «Revue de
l'Efficience»:

Por directer un land, on deve ante omnicos directer un familie.

Por directer li familie, on deve regular su córpor per un internament
moral.



Por regular li córpor, on deve ante omnicos regular su spiritu, *on
deve ante omnicos esser sinceri in su
intentiones.* E por to
e por esser sinceri in su intentiones, on deve ante omnicos augmentar su
conossenties.



Telepatie.

-- Esque vu concorda con li teorie secun quel li marito e li marita
sovente pensa in sam témpor pri li sam
cose?

-- O yes, cert. Por exemple, ye ti moment, mi marita just pensa pri quo
ella va dir me proque yo va
retrovenir tard ho-vésper...e yo anc!




## Armea terminaro

Sub ti titul, li Esperantistes ha editet un litt brochura contenent li
max usual expressiones del «arte»

militari. It es conceptet quam contribution al futur organisation
militari sur base universal. It va interessar
nor letores, qualmen li términos de guerre es traductet in Esperanto. Vi
un excerpte con li corespondent
traduction in Occidental:



Esperanto Occidental

Divizia generalo general de division (general divisionari)

brigadestro brigadero

estro superior

legio legion

milico milicie

precizpafisto tirero, fusilero

taĉmento detachement

kromsako sac de provision

paksako sac dorsal

garnizonejo garnison

nenieslando «no-man's-land»

pikdrato ferrofil dentat

posteno posto

tranĉeo tranché

civilulo civilist

deploji disvoluer

dizerti deserter

evakui evacuar

forpermeso permission

gerilo guerrilla

skolti spiar, reconosser

sieĝi assedie

maŝinpafilo mitrallia

nigrumo obscuration

flamĵetilo lansa-flamme

ellasilo fusil-clave

prajmo inflammette






## Recidiv savagies

In Storrington du yun persones -- un senior Byngham e un senioretta Crick
- devet responsar pri har causat
un public scandale. In li forest vicin ili hat promenat sin vestimentes.

«Yo suposi, que vu es adherentes del tal-nominat nudisme».

«Noi es gimnosofistes», declarat sr. Byng.

«Quo es to?»

«Li religion del future. Sagiess sur li base de rational cultura
corporal. Tant homes lamenta li paradis
perdit. On solmen besona jettar su vestimentes -- e ja it es
retro-ganiat.»

«To sembla me dubitabilissim. Desde que Adam manjat del árbor del
conossentie, li primitivitá ha passat.

Omnicos quo depoy presenta se quam simplicistic o primitiv es sive
considerabilmen índevelopat sive
evident charlatanisme. Quelcvez mem ambiciosi. Ma abstraet de to vu vive
inter homes e deve haver li
amabilitá conformar vos al mores queles ha format se inter ili. Si vu
vole viver quam savagies, Anglia ne es
li apt plazza, yo time.»

«Noi just vole introducter to ci», dit senioretta Crick, «noi es plen
de misfidentie contra li civilisation. Li
vestition es un mismore. Hay féminas queles prostitue se por strumpes
silkin, e mannes queles trahi lor
deo por bon vestimentes».

«Quel es vor profession, senior Byngham?»

«Vestimentero. It es just to: li serie del homes vestit de me apari in
mi somnies. Yo plu ne posset suportar
intruder mi propri cliché-formes a foren creaturas.

naturalmen li civilisation have su cliché-formes. Ma li íncivilisation
have mem plu! Sin conventiones on
ne posse viver necú.»

«Noi postula li jure viver in nor maniere!»

«Si vu ne fa vider vos necú -- yes. Ma si vu
fa promenadas de propaganda tra li parcs de homes civilisat, tande noi
deve impedir vos. Nam in fine anc
noi have li jure exister in nor maniere, in nor maniere homan.»




## Concurs de traduction

Italian:

Il professore Virchow era un temuto esaminatore. Una volta si fece
nominare da uno studente la
medicina, che doveva essere prescritta in un caso di malattia
precisamente prescritto.

«Bene! E che dose darebbe?»

«Una cucchiaiata, signor professore!»

Poi la commissione esaminatrice si ritirò per deliberare. Dopo qualche
minuto venne in mente al
candidato che la dose da lui indicata era troppo grande, e tutto agitato
si precipitò nella sala di consiglio.

«Si devono dare soltanto dieci goccie!»

«Mi rincresce», disse Virchow, «l'ammalato è già morto!»

Ples inviar li supra textu traductet a Occidental ante li 1-ésim may
1942 al Institute Occidental,

CHAPELLE (Vaud), Svissia.

RESULTATES (Nr. Februar)

Sr. Major H. TANNER (Bern), traductet de Occidental a romanch su lingue
matrin: T.B.F.

Sr. G. BEVILACQUA (Pavullo), traductet a francesi: T.B.

Noi es astonat har recivet til nu poc labores de traduction. Noi vell
desirar conosser li motives de ti
abstention. Esque li textus selectet es tro desfacil? Noi vell reciver
con grand plesura suggestiones pri
eventual ameliorationes o modificationes del actual forme de ti
concurses.

Noi espera publicar in li proxim numeró un textu in sved.




## Un nov manuale

Noi have li plesura informar nor letores que li nov manuale de
OCCIDENTAL in lingue german quel noi ja
preanunciat in nor precedent numerós, va aparir bentost (probabilmen in
april o may) sub li titul:

Vollständiger Lehrgang
der internationalen Welthilfssprache
OCCIDENTAL
in 20 Lektionen

von

A. Matejka

Format 148 x 210 mm., 64 págines Fr. 2.—

To es li unesim ovre ex li serie de libres de queles noi anunciat li
edition in nr. 31(1) de COSMOGLOTTA B.

It va esser un precios auxilie in nor propaganda por Occidental e noi
espera que it va permisser nos ganiar
mult nov amicos e adherentes in German-Svissia.

Comendas mey esser directet max bentost possibil a:

INSTITUTE OCCIDENTAL, CHAPELLE (Vaud)



****

Li proxim ovre quel va esser publicat del Institute Occidental es li

Taschenwörterbuch
Occidental-Deutsch und Deutsch-Occidental

Ti libre quel es presentmen in preparation va esser li índispensabil
complement del manuale de
Occidental. Noi espera que mersí al bon volentie de nor amicos e
subtentores, noi va posser publicar it
ancor in li curs del venient estive.

Li precie de ti publication ne ja es conosset; noi va informar nor
letores quande it va esser calculat. Li
interessates ja posse comendar ti libre, quel va esser payabil ye
reception.

****




## Subventiones e contributiones recivet (30.3.42)

Dr. H. Nidecker, fr. 5.—; F. Haller, Fr. 1.—; Ed. Mayor, fr. 1.50;
Dr. C.E. Sjöstedt, Fr. 3.—; K. Hamburger, Fr.

2.—; E. Jenny, Fr. 4.—; K. Müller, Fr. 1.—; D.A. Morris, Fr.
3.—; A. Portmann, Fr. 2.—; H. Björkman, Fr. 4.—.

SCOED: G. Pidoux, 1 parte.

Cordialissim mersí ad omni donatores!




## Erratum

Li ultim parol del historiette Distration de scientist aparit in li
ultim nr. de Cosmoglotta B, p. 36, fat rupter li cap del
serchatores: Ples leer SUFICER vice «sucer»!




## Institute Occidental, Chapelle (Vaud)

have nu li telefon. Su numeró es:

9'56'56

Exceptet por urgentissim comunicationes, noi consilia al interessates
telefonar inter 21 e 22 cloccas por esser
cert atinyer li director. Exceptet li mardi del 1 april til li 31
octobre e li mercurdi del 1 novembre til li 31 marte, li
interessates posse telefonar chascun die del semane.

Noi anc da li secuent numeros:

2'34'04: Sr. A. MATEJKA, presidente del Occidental-Union, La
Chaux-de-Fonds, (inter 19-22 cl.)

3'45'91: Sr. Ed. MAYOR, presidente del Sviss Association por
Occidental, LAUSANNE, (inter 19-22 cl.)

2'61'11: Sr. Dr. Fritz Haas, membre del comité del Sviss Association
por Occidental, WINTERTHUR (inter 19-22
cl.)





QUESTION: Quo vu fa por li difusion de Occidental?


# Cosmoglotta B 34 (may 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. May 1942 -- Nró 34 (5)




## Johan Albert Haldin †

Noi have li trist deventie informar nor letores que sr. Johan Albert
Haldin, li pionero del Occidental-movement
in Svedia ha morit li 22 marte 1942 in Eskilstuna in li etá de 76 annus.

Sr. Haldin nascet in Göteborg e terminat su studies farmacologic in li
annu 1892 con li diploma de apotecario.

Pos har laborat durant quelc témpor quam analitico in li fabrica de
aquas mineral de Göteborg, il directet
successivmen li farmacias de Atvidaberg, Skara e Hemse. In 1924, il
aquisitet li grand farmacie «Li Leon» in
Eskilstuna quel il possedet til 1936. Il poslassa su marita e quar
filias.




In decembre 1927, sr. Haldin scrit li unesim articules pri Occidental in
li diale «Eskilstuna-Kuriren». Il entusiasmat
por ti lingue pluri universitarios de Upsala e preparat li fundation del
Sved Occidental-Federation quel evenit in
li fine del annu 1928. Il generosimen subventionat li edition del unesim
publicationes del Sved Occidental
Editoría e anc contribuet per un important donation al edition del
«Deutsch Occidental Wörterbuch» de
Gär. Quant sr. de Wahl self apreciat li qualitás del sved concombattent
es monstrat per li facte que il associat se
per un special lettre al homages del scandinavic occidentalistes in
ocasion del 75 anniversarie de sr. Haldin in li
annu 1941.

Noi ha perdit un devoet amico, ma noi va conservar de il por sempre run
fidel memorie.








Devenir membre del
SCOED
es
un del max bon maniere auxiliar li Occidental-movement.

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)


## Svissia in li spegul del statistica

Li secuent indicationes haustet ex li «Annuarium statistic de Svissia»
va forsan interessar nor amicos e letores
extran e probabilmen...mani de nor compatriotes self.



Indicationes geografic

Superficie: 41'295 km^2^

Total longore del frontieres: 1'855 km.

Altitás extrem:

Punctu culminant: 4'634 m (Pointe Dufour)

Punctu max bass: 193 m (Riva del Lago Maggiore)

Conditiones atmosferic:

Númer de dies: Con ciel clar Con ciel covrit

Zürich 22 191

Bern 25 188

Genève 39 169

Lugano 89 118

Insolation Nebulositá Pluviositá

(in hores) (in%) (in mm.)

Zürich 1704 75% 1119

Bern 1708 72 940

Genève 2047 67 861

Lugano 2230 55 1695

Temperatura: Minimum Maximum Medial valore

Zürich -11,8 29,2 8,6

Bern -14,2 26,4 7,9

Genève -10,8 28,5 9,6

Lugano -8,0 29,4 11,3



Population (*)

Total: 4'256'500 (**) = 103 ye km^2^

Classification secun lingues:

german-parlant 2'925'000 = 72%

francés-parlant 831'000= 21%

italian-parlant 242'000= 6%

ladin-parlant 44'000= 1%

Classification secun confessiones:

Protestantes: 2'330'000= 57%

Roman-catolicos: 1'666'000= 41%

Israelites 18'000= 0,4%

Altres 52'000= 1,6%

Classification secun sexus:

Masculin 1'196'000 ) = 1076 féminas

Feminin 2'108'000 ) por 1000 mannes

Númere del extranos:

Germanes: 155'000

Italianes: 127'000

Franceses: 37'000

Altres: 36'000

Classification secun activitás economic:

Agricultura 22%

Industrie, mestieres 45%

Comercie, bancas 10%

Hoteleríe 5%

Transportes 4%

Administration, professiones liberal 5%

Economie domestic 7%

Altres 2%

Population del max grand cités (**)

Zürich 334'000

Basel 162'000

Bern 130'000

Genève 125'000

Lausanne 92'000

St. Gallen 63'000

Winterthur 59'000

Luzern 55'000

Biel 41'000

La Chaux-de-Fonds 31'000



Post, telegraf e telefon:

Trafic intern del post:

(lettres, postcartes, printates, specimenes, etc.) 633'000'000 pezzes

Trafic international:



Expedit: 66'000'000 "

Recivet: 64'000'000 "

Transit: 800'000 "

Telegrammes:

Movement intern: 591'000 "

Movement international:

Expedit: 1'220'000 "

Recivet: 1'220'000 "

Transit: 212'000 "

Telefon:

Stationes: 298'000

Conversationes local 174'000'000

Conversationes interurban 128'000'000





(*) Li indicationes concernent li population es basat sur
aproximationes o sur li statu de 1930, nam li resultates
del ultim contation in 1941 ne es completmen finit.

(**) Secun li resultates del contation in 1941.




## Por rider!

Li yun mann, promenante tra li cité, decovrit un magnific persic in li
vitrine de un luxuosi fructería. Il decidet
comprar ti persic por su amata.

«Quant custa ti persic?» il questionat li venditor.

«Quar francs», respondet ti-ci.

Li yun mann aturdit hesitat visibilmen, ma li tentation esset tro fort e
il payat per un pezze de quin francs. Il ja
esset in li strada quande li venditor rejuntet le currente detra il.

«Yo debi vos ancor un franc de retropayation!»

«No, no!» dit li yun mann. «Omnicos es in órdin. Quande yo intrat li
butica, yo anc aplatat pro inatention un vitber sub mi pedes».




## Li max micri lingue roman

Li extrano quel visita St. Moritz audi parlar quasi exclusivmen german.
Solmen sonori, roman villages quam

Silvaplana, Pontresina, Maloja, etc. rememora nos que li german lingue
apartene al extran importates quam anc
li ascensiones de montes e li sport hivernal.

Tot altrimen it es in li bass Engiadina. Ci li popul inter se parla
exclusivmen romanch (rhaetoroman). Li
publicationes municipal es scrit precipue in romanch e ta u ili es
bilingual, sempre li romanch trova se in
prim loc. Li oficial traductores mem ne reculat avan noviformationes,
nam li german «Kurort» (loc de
cura) esset adaptat a «lödacura».

Li demi del 120 000 habitantes del canton del Grisones (Graubünden)
parla romanch. Anc in un parte del

Dolomites apartenent nu a Italia e in quelc valleyes del Tirol Friaul on
incontra dialectes rhaetoroman.

Totalmen rhaetoroman es parlat de circa 80 -- 90 000 homes. Quasi chascun
valley possede su propri
idioma e ti idiomas apartene a du gruppes lingual, inter queles existe
un considerabil diferentie, quasi
quam inter german e nederlandés o quam inter hispan e portugales. Li
apartenentes del du gruppes posse

-- presuposit que ili successa -- intercomprender se solmen con
desfacilitá. Por designar ti diferenties
lingual on ha provat usar li du expressiones romanch o ladin. Tamen li
popul designa su lingue in omni
loc quam romanch o romonch.




In ti micri alt-alpin munde, sur limitatissim spacie li historie lingual
de un grand parte de Europa ha
repetit se. Ja in prim témpores ti montan valleyes esset conquestat per
li romanos e ili ocupat les quam
protectori valleyes por Italia. Plu tard, quande li imperia roman
extendet se til li Danube (Donau) ili
devenit li proprietá del provincia Rhaetia. In li nómin
del cité Chur (Coire, Coira), li capitalia del Grisones, supervive ancor
li antiqui roman «Curia», to es li sede
del roman administration e tribunale. In li curs del secules li popul
esset romanisat. Quam li francés e li
altri lingues roman anc li rhaetoroman ne originat del classic latin,
quel on parlat e scrit in Roma, ma plu
bon del latin populari, del «lingua rustica», quel esset parlat per li
legionarios e quel tre tost monstrat
tracies ex li antean indigen idiomas.

It esset li alemanes, li antecessores del svissogermanes, queles plu
tard forpulset li romanic lingues ex

Rhaetia. Solmen li alt situat montan valleyes del Engiadian, u predomina
durant 8 mensus li hiverne e li
friscore durant li altres, esset preservat pro lor geografic situation e
lor povritá del menaciant
germanisation. Tamen to ne significa que in li antecessores del
habitantes manca completmen li germanic
element. Pos li alemanes e li ostgoticos li francos conquestat ti
dominias. Con li armées del carolingos,
queles ci installat un comtia e constructet castelles, venit guerreros e
vassales in li land, queles assimilat se
partialmen. In li medievie, quande li Grisones esset assignat al comtia
de Svabia li germanisation
progresset. Comtes, episcopes e abates fundat german colonias. In grand
partes del Grisones on parla
german: in Chur, Landquart, Davos, Thusis e Vals. E tamen ne existe
alqual diferentie rassal inter ti
population e ti del Engiadina.

In li 16. secul li bible e li catechisme esset traductet in ladin e per
ti acte li micri lingue elevat se al rang de
un lingue literari. Desde te témpore on comensat scrir in ladin e
romanch.



Del céteri lingues roman li provenzal es li max vicin parente del
romanch. Scoleros parlant
romanch posse comprender «Mireio» de Mistral in li originale. Li
engiadineses comprende anc sin
pena li textu original del pacte de Verdun ex li 9-ésim secul, tant
romanch ha conservat su formes
original.

Secun li constitution sviss es admisset quam lingues principal del land
li german, li francés, li italian e nu
anc li ladin. Leges plu important, quam li code civil, es anc translatet
a romanch. Li antiqui Grisones, li
«republica del tri ligas» esset li prim oficial quarlingual state in
Svissia: romanch, ladin, german e italian
esset usat ta con egal jures.

In li ultim tri decennies li predilection por romanch ha developat se
fortmen. Hodie it es li lingue del scole
elementari, del autorités, del administration e del tribunale. E ne
solmen li popul confesse se ye su ancian
lingue, ma anc li plu alt-situates considera it quam apartenent al bon
manieres parlar inter se denov
«romanch». H.F.H.





Noi have li plesura dat ci li textu in romanch del unesim concurs de
Cosmoglotta (pag. 22, nr. 31)
traductet de nor coidealist Major H. Tanner:

____
Grands evenimaints nun uortan mê a da quels chi nun haun fat ünguotta
per als clamer; e tuotüna perfin
l'accidaint minimel da la vita porta in se il sem d'ün grand
evenimaint intern. Ma quists evenimaints sun
scleve da la güstizia, e minch' hom ho quella part da dan, ch'el
merita. Nus dvantains exactamaing que
cha nus scuvrins in nossas furtünas e nossas disfurtünas, chad
inscuntrains; e'ls chaprizis ils pü inaspettos
da la furtüna as adüsan da piglier la fuorma propria da noss
impissamaints. Ils vstieus, las armas e'ls
imbellimaints dal destin as rechattan in nossa vita interna. Un dschess
cha la disfurtüna u la furtüna as
purificha aunz cu picher a la porta dal sabi, e ch'ella sbassa il cho
per intrer in ün' orma mediocra.
____




## Crescent interesse por Occidental

Por dar a nor letores un idé pri li reaction del publica al lettre in
Occidental publicat in li jurnal «Die
Weltwoche» (vide Cosmoglotta 33/4), noi reproducte in infra quelc excerptes ex
li petidas de information recivet del

Institute Occidental in Chapelle:

Sr. F.B., Luzern: Mi atention ha esset directet al lingue Occidental per
un information del jurnal «Die
Weltwoche» e yo desira dir vos que yo senti un ardent interesse por ti
lingue. Pro su simplicitá, yo
considera Occidental quam un creation absolut genial.

Sr. N.E., Savoie: Yo decovrit per hasard in li jurnal D.W. un litt
articul in Occidental, quel yo comprendet
completmen ye prim visu. To es tre comprensibil, nam yo ha studiat omni
lingues except li basc, por quel
yo ne posset trovar un grammatica. In sam témpor yo desira emfasar que
yo es esperantist desde 15

annus, ma malgré mi simpaties por ti sistema, yo ne trova que it es un
bell lingue. Ma Occidental es bell,
rich malgré su original artificial it ha successat conservar li sapore
particulari del lingues latin.

Dr. C.H.P., Basel: It va forsan interessar vos saver que in mi yunesse
yo ha studiat Esperanto, ma yo ne havet
alquel ocasion utilisar ti lingue practicmen. In realitá it anc totmen
ne pleset me. Yo trovat it tre ínpractic e
it havet secun mi opinion in tro alt gradu li caractere de un product
artificial por posser luder utilmen li
rol de un medie de intercomprension international in li oral relationes.
It sembla evident que Occidental

-- judicante li poc specimenes queles yo videt de ti lingue -- have un
base mult plu natural...




In omni casu yo considera Occidental quam un tre interessant e bon
successat prova soluer li problema de
un lingue universal. It es admirabil,
per quant habilitá e innascet sentiment lingual, li autor de ti lingue
ha successat extraer e simplificar
li radicas comun a nor lingues de cultura occidental. Quam yo posset
constatar per vor lettre e anc per li
divers specimenes queles yo videt antey pri Occidental, ti lingue es in
facte ínmediatmen comprensibil por
omni tis, queles conosse adminim un lingue romanic.



It va interessar nor letores que sr. Dr.C. H.P. scrit nos un long lettre
de 3 págines in Occidental sin erra e
sin alcun altri preparation quam li traletura del «Leitfaden» de
Janotta e de quelc prospectes queles il
recivet del Institute Occidental! Ti lettres va haver un plazza de honor
in nor archives, nam it constitue un
nov e aplastant pruva del rectitá de nor conceptiones linguistic, secun
queles li facilitá de un lingue ne
resulta de un mecanismic grammatica, reductet a su max simplic
expression, ma del respect del leges del
vive. To quo es facil es to, quo on ja conosse ex li structura del
lingues national, durant que li regul max
simplic e max logic revela se quam un obstacul ínvictibil, si it imposi
un maniere de expression
ínacustomat e foren al natural sentiment lingual del popules.

In resuma, li visibilmen crescent interesse por Occidental aperte tre
injoyant perspectives por nor futur
activitá e it va incoragear nos perseverar in nor eforties.



POR RIDER: Un litt garson intrat li butica del buchero.

-- Mi matre retrodá vos vor bifstec. Ella di que it es tam dur que on
vell posser solear li sapates per it.

-- E pro quo ella tande ne usat it por soleation? -- Ínpossibil. Li
cloves ne ea tra li bifstec!




## Concurs de traduction



Sved:

____
Själva utgångspunkten för Occidental är största möjliga
internationalitet i ordval, ordbildning och
grammatik, förenad med största möjliga enkelhet och regenbundenhet samt
frihet från personligt
godtycke. Denna utgångspunkt borde väl ingen förnuftig människa ha något
att invända mot, och
kommer den dag, då statsmakterna tvingas att taga ställning till
världsspråksfrågan, kommer väl just
denna princip att bli prövostenen för samtliga de tävlande projekten.
____

Francés: Le blé des pharaons.

____
Un archéologue ayant trouvé un grain de blé dans un sarcophage vieux de
quatre mille ans, eut l'idée de le
planter. A son grand étonnement une douzaine de tiges sortirent de
terre, grandirent, mûrirent et
portèrent chacune des épis quatre fois plus gros que les épis normaux.
Au lieu de fournir une soixantaine
de grains par épi, le blé phénomène en avait produit près de 400. Ceci
se passait en août 1941. Aussitôt les
grains de cette première récolte furent replantés et le deuxième
résultat fut égal au premier, 160 000 grains
étaient issus du premier en deux générations seulement. Depuis les
études se poursuivent dans le plus
grand mystère et bientôt le blé des pharaons pourra peut-être sauver
l'Europe de la famine...
____

Ples inviar li un o li altri supra textu al Institute Occidental ante li
1. junio 1942


### Resultates (nr. Marte 1942)

Sr. G. HEVILACQUA (Pavullo), trad. de francés a Occidental: T.B.

Sr. JOHALF (Kosthofen), trad. de german a Occidental. Trad. incomplet.
Ne apreciat.

CAR COIDEALISTES! PLES PARTIPRENDER A NOR CONCURSES DE TRADUCTION POR
AMELIORAR VOR STIL!




## Conserva fertil vor spiritu

Si un paisan planta li sam productes chascun annu sin restituer al suol
li exhaustet materies, il va far
solmen un miserabil recolte.

Esque ti principie ne vell aplicar se tam al homes quam al terre? Quo on
deve pensar pri li hom quel
execute li sam labor chascun die de su vive? Esque li monotonie de su
labor ne destructe anc li fertilitá de
su cerebre? Yes, cert. It impedi le observar e pensar, exceptet si it
regenera su spiritu per aprender del
altres o leer libres e jurnales capabil inrichar le.

Quande un hom es obligat al sam labor chascun die, il execute it
automaticmen; ti labor ne obliga le a
pensar. Li automatic labor es facil; sempre plu, it es fat per li
machines, queles ne pensa. Quande homes fa
un labor automatic, ili es in dangere devenir quam machines.

Ili posse evitar to, per quo ili fa durant lor líber témpor. Si li
cerebre reposi se durant li die, it vell esser
necessi far laborar it durant li vésper o durant li líber dies.

Li max bon consilie quel on posse dar a un persone de quel li labor ne
varia de un die al altri es: «Secue un
curs pri un tema quel interesse vos o lee libres, queles tracta ti
objecte. Conserva vor cerebre activ. Fa it
activ.»

Li laboreros del burós e del usinas have li max grand beson de ti
consilie; alquel homes, li venditores,
mecanicos, have mestieres queles permisse les constantmen esser in
relationes con altri persones; to
stimula lor cerebre. Ma omni persones, queles execute sempre li sam
labor, vell obliviar que si li forties del
cerebre ne es stimulat e developat, ili despera.

(Secun «Efficience»)




## Subventiones e contributiones recivet (30.4.42)

Sra D.A. Morris, Fr. 27.—; J. Nordin, Fr. 10.—; E. Berggren, Fr.
12.80; G. Ahlstrand, Fr. 3.—; F. Fedier, Fr. 3.—;

Major H. Tanner, Fr. 5.—; G. Pidoux, Fr. 8.—; sra K. Chanaud, Fr.
5.—; Johalf, Fr. 3.—; Ed. Mayor, Fr. 1.50;

S.O. Sunnar, Fr. 10.—; E. Binning, Fr. 5.—; Dr. B. Hammar, Fr.
3.—; Rector J. Elgeskog, Fr. 3.—.

SCOED: Sr. A. Matejka, 1 parte.

Cordialissim mersí a omni auxiliatores!




## Pelmel


### Un extraordinari bastament

Li transport-laboreros de Changhay unquande organisat un bastament de
ínusual caractere. Ili continuat
mover omni tramvias e autobuses quam usualmen, ma simplicmen refusat
accepter moné del passageros.

Per to ili fortiat li proprietarios del trafic-systema, accepter, si ili
volet evitar grand perdes, li odiositá de
stoppar self omni transport, durant que lor employates semblat restar
pret a continuar li servicie.


### Li aqua rident

In li belgian legation in Peking ante li grand guerre on monstrat un
film, por li unesim vez in China.

Quelc Manchu-princessas esset invitat e sedet in li max bon sedes, ma
ili ne monstrat necun interesse e
ne semblat comprender proquo alquí prende li pena reproducter in movida
scenes del vive del «diábol
foren», quam ili designat li Europanos. Ma pos un cert témpor un del
princessas indicat su desir retirar se
un moment. Ili esset escortat tra li coridor. Pos quelc minutes ili
revenit e comensat susurrar excitatmen
contra li altras. Pos febrosi conversation omni princessas subitmen
levat se e curret tra li coridor por
admirar li miraculosi invention del «diáboles foren». Durant li rest
del vésper li son intermittet de aqua
spruzzant mixtet se a lor sonori ridida.


# Cosmoglotta B 35 (jun 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. Tel. 9 56 56 Junio 1942 -- Nró 35 (6)




## Li fonetica de Occidental

Yo ancor memora un tre vivaci discussion quel yo havet ante quelc annus
in Lausanne con sra. Posthuma
pri li fonetica de Occidental. Mi interlocutora expresset su indignation
pri li notori ínsuficentie de nor
gramaticas in queles ella vanmen serchat un clar e precis indication pri
li pronunciation cludet o apert del
vocales e e o. Li discussion havet un epic caractere, pro que malgré li
respect debit a un dama, yo persistet
obstinatmen in li defense del autores de nor gramaticas, expressente
quam mi opinion que ti problema ne
have li minim importantie. Ma li obstination de sra. P. esset egal al
mei e noi diseat sin har convictet
unaltru.

Depoy ti question ha plurivez revenit in discussion e it es forsan ne
ínutil consacrar quelc linear a it in nor
revue.

On posse considerar li afere de divers vis-punctus, ma omni
propositiones de solution gira circum li
central question: «Esque un precision maximal in li fixation del
pronunciation de Occidental es possibil e
mem desirabil?»




It es íncontestabil que li cuidosi studie del fonetica lude un rol enorm
in li aprension
de lingues extran. Chascun lingue have su propri leges fonetic e it es
necessi respectar les si on have li
pretension parlar corectmen. Quam standard-pronunciation on considera in
chascun lingue ti del educat
e instructet strates del population, ma ne un determinat dialect landal
quel on artificialmen eleva al rang
de un modell a imitar. In su «Grammar of spoken English», (ples vider
li cap-articul del proxim numeró de
Cosmoglotta B), li eminent linguist Harold Palmer demonstra luminosimen
que tal «standard- o
superdialectes» ne existe e nequande ha existet. Malgré to li crede a
un genuin standard-german
«Hannoverés», un modellic italian «Toscanin» e un ínsuperabil
francés «Parisan» ancor es tre expandet. Yo
discusset unvez pri ti question con nor amico Littlewood, aludente li
facte que secun li general opinion, li
max bon hollandés es parlat in Haarlem. Sr. L. resoluet li question per
ti espritosi remarca: «Yes, li
Haarlemeses parla in facte li max bon hollandés, adminim quande ili
pronuncia it talmen que on ne
remarca que ili es de Haarlem!»

Or, malgré li certmen existent e ínevitabil diferenties dialectic queles
caracterisa li standard pronunciation del instructet strates del divers
popules, it existe tamen un cert númere de generalmen
valid fonetic leges, queles posse servir quam base por li modellic
pronunciation del lingues. Ti leges es
fundat sur li practic e omnidial usation del lingues in parlada. Or quel
es li fundament quel vell posser
servir quam base por li modellic pronunciation de Occidental?

Li cardinal question quel ha til nu agitat li serchatores es ti del
vocal quantitás e del fonetic valore de e e o.




It es interessant constatar in ti coherentie que on sembla atribuer al
corect pronunciation de ti du vocales
un plu grand importantie quam a ti altri vocales. Tamen anc a, i e mem u
have tre diferent valores in cert
lingues e mem in parte tam diferent que lor intermixtion posse
radicalmen mutar li intrinsic sens del
paroles. Ma it es ínutil discusser, it sufice constatar li factes. Noi
es do confrontat con li secuent
questiones.

a) Esque noi deve anc in li L.I. distinter inter long e curt vocales?

b) In quel casus noi deve pronunciar e e o cludet e in quel altres
apertet?

Lass nos examinar li fonetic situation in li vivent lingues:

Generalmen parlant on posse dir que li distintion inter long e curt
vocales es fat in li secuent lingues:
german, francés, italian, anglés, hungarian, tchec, sved, serb. Russ,
hollandés, rumanian e portugales
distinte inter mi-long e curt vocales. Turc e grec conosse solmen
mi-long, polonés solmen curt vocales.

Li distinction inter e e o cludet e apert es fat in: francés, german,
italian, portugalés, anglés, sved,
hollandés.

Turc, grec e polonés have solmen e e o apert, rumanian conosse solmen e
e o cludet.

Russ e bulgar distinte inter e cludet e apert, ma conosse solmen o
apert.

Serb e tchec have o apert e cludet, ma solmen e apert. Hungarian
distinte inter e apert e cludet, ma
pronuncia solmen o cludet.




It es do evident que si on ne da tre precis regules pri vocal-quantitá e
li fonetic valore del vocales, li
pronunciation de Occidental va variar secun li fonetic particularitás
del lingues national parlat de su
adherentes. Li question es do, qualmen fixar li principies queles vell
permisser un maximal unitá e
corection del pronunciation in li L.I. Nu, li response es tre simplic:
it existe null criterie
quel vell posser servir quam base por un tal inification. Per quel jure
noi va statuer que li
pronunciation de e e o apert in cert e mort secun modell italian es plu
«corect» quam li pronunciation de
e e o cludet in ti sam paroles secun modell rumanian? Altri exemples:
Esque it es plu corect, pronunciar
e e o apert (secun modell francés e italian) in arena, problema, Eva,
scene, moda, Europa, nota, octobre,
metre, nobli vice pronunciar cludet secun li exemple del lingues german
e anglés?

Regretabilmen it ne es possibil decider simplicmen in favore del un del
du metodes, por haver un secur
base, nam it existe mult paroles quam por ex. Roma, rose, nett, pena,
povri, médico, metter, lotus, etc. u
anc francés e italian ne interconcorda. E poy it es ya anc necessari dar
un regul quel permisse obtener ti
«corect» pronunciation italian-francés mem si on ne conosse ti du
lingues. Til nu on ha consiliat
pronunciar li du vocales cludet in síllabes apert e pronunciar apert in
síllabes cludet. Ma anc to es solmen
un aproximation quel in sat mult casus genite pronunciationes queles ne
covri se con ti usat in li practica.

Plu on reflecte pri ti question, plu on convicte se que it es van pena
voler trovar un acceptabil criterie por li
fixation de un unitari pronunciation del vocales. Ti unitá de
pronunciation ya ne existe in li vivent lingues
e pro to anc un regularisation es ínpossibil. It es ne solmen
ínpossibil, ma anc totalmen superflú. In realitá
it es absolut egal ca noi pronuncia e e o cludet o apert in quelcunc
parol; li un es tam bon quam li altri e
on va sempre esset comprendet.




Pro to yo considera anc li consilie, pronunciar li vocales cludet in
síllabes apert e apert in síllabes cludet
quam ínutil ballast. On mey permisser a chascun sequer su propri
inclination in li pronunciation del vocales; quam sol condition noi
deve postular que li vocales mey esser
pronunciat clarmen e distintmen. To es facilmen obtenibil, si on da apt
modelles de pronunciation in li
manuales.

Anc in li question del vocal quantitá it vell secun me esser
recomendabil ne esser tro rigorosi. Mem in li
vivent lingues, li diferenties inter curt e long vocales es extremmen
variabil e li classification quel yo dat in
supra reflecte in mult casus solmen un general tendentie, ma ne posse
pretender a alquel exactitá
matematic. On mey do anc ci dar un cert libertá. Li unic consilie quel
on vell posser dar es: ples exagerar
ni in li un sens, ni in li altri. Do: evita pronunciar tro long o tro
curt.

A tis queles tamen desira un general indication concernent li fonetica
in Occidental, on til nu dat li
consilie: prende li bellsonant lingue italian quam modell a imitar. Ma
ti consilie have un valor plu
propagandistic quam real, nam noi ya ne va imposir li studie del
fonetica italian quam precondition por li
aprension de Occidental. Si ja noi vole dar un vivent lingue quam
exemple imitabil, tande it es mult plu
rational prender hispan. In hispan it existe practicmen null diferentie
in li pronunciation de e e de o. Ti
du sones have in omni paroles li sam valore medial inter apert e cludet
e anc li diferenties inter vocales
curt e mi-long es practicmen negligibil. Ti factes permisse nos formular
un facilissim regul de
pronunciation. Ma quam ja dit, un tal consilie mey valer solmen por li
«rigoristes» in nor ranges: li
cardinal principie deve esser ti del complet libertá.




Considerat sub ti vis-punctu, on posse reducter li problema del fonetica
in Occidental a un simplic
enumeration del particularitás
fonetic a evitar (por ex. li l surd del Slaves e Angleses, li
intermixtion de b e v che li Hispanes, etc.). Ma
partu u levi nuancies de pronunciation sub li influentie del lingues
national ne compromette li reciproc
comprension, noi mey cuidar ne desfacilisar li usation del lingue per un
tro pedantic perfectmen ínutil
codification del leges fonetic in li lingue international. A. Matejka






Devenir membre del
SCOED
es
un del max bon maniere auxiliar li Occidental-movement.

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)




## Quelc surprisant orígines

Li etymologie de cert paroles tre sovente usat e tre simplic ed
singulari; nam ne solmen lor form ha
evoluet desde li ancian secules, ma ancor lor sens. Durant que cert
paroles quam PATRE, PEDE ne ha
changeat lor aparentie ni lor signification desde li sanscrit, li
majorité del expressiones, sovente nascet de
onomatopeas, ha climbat, idioma pos idioma, nation pos nation, li gradus
del scale lingual e desformat se
con crescent elasticitá. Ti studie del orígines yo considera quam un
amusament e ne vermen quam un
scientie. Por exemple li orígine -- dubitosi, it es ver -- de LEON. On
raconta que it proveni del onomatopeas
sanscrit RU, quel dat RAWAN, poy LAWAN, LEON, etc. Plu interessant e
plausibil es li casu de DIE, de
quel li form ha restat li sam desde li max lontan témpores, ma de quel
li sens ha evoluet miraculosimen.

Ye su nascentie, it significat «aer luminosi». In grec, it devenit un
form del nómin ZEUS, li rey de omni
deos, e esset probabilmen un parent de THEOS. IN latin it generat DIES
(= die) e DEUS (= deo). Ti du
paroles international e occidentalistic have do li sam orígine.

Vi quelc altri interessant «árbores genealogic».

(Li grec paroles es sublineat con puntes, li latin con trates, ti del
modern lingues con stelles)





LEICHO (=passar li lingue) -> LEKARION (=aliment) -- LÉCHER -- LECKEN

-> LINGO (idem) -- LINGUA -- LANGUE, LINGUE

HALS (=sal, mar) -- SAL (idem) -> IN SALO -- INSULA -- ISLAND

ISOLA -- INSUL

-> SALZ -- SALO -- SAL

ROBUS (=rubi) -> ROBUR (=querc) -- ARBOR -- 3. ROBUST

2. ARBOR

-> RUBEUS -> 1. RUBI

J.J. Joho




## Pelmel

-- Un ignorant hat trovat un cassa de petres sur li costa del mar. Il
amusat se e lansat li petres tam lontan
quam possibil in li aqua. In fine, un unic petre, simil al altris,
restat le inter li manus. Un erudit passat e
dit: «To es un diamant». E li naivon lamentat se har perdit de tam
stult maniere un imens tresor.

Sammen, noi lassa sovente cader numerosi preciositás sin conosser lor
valore.

-- Du Francesos manjat un bon repaste, yo comensa del precedent secul.
-- Esque noi va mersiar nor
ductor Napoleon o Deo pro que noi have ancor tam deliciosi alimentes?
questionat li unesim. -- Homoment Napoleon, respondet li altri; e
quande il va morir, noi va mersiar Deo!

-- Li max grand follard posse questionar plu quam li max grand sagio
posse responder. Colton.




## Un enorm success...

va garantir chascun de nor letores al nov important ovre
Vollständiger Lehrgang
der internationalen Welthilfsprache

OCCIDENTAL
in 20 Lektionen

von

A. Matejka

publicat del Institute Occidental, quel va aparir ye li fine de junio
1942, si ne eveni tecnic impedimentes.

Un tal edition in li trublat actual témpor monstra un optimistic fide in
un sempre plu vivaci
developament de Occidental. Coidealistes, ples far conosser ti ovre a
vor amicos e conossetes e demanda
al Institute Occidental li necessi prospecte por vor personal propaganda
o invia a nor centrale li adresses
del persones quel vell interessar se a ti manuale.

Per vor activ colaboration, vu va permisser un sempre plu vast difusion
de nor lingue.




## Matematica in li natura

It existe in li matematica un decovrition, un lege quel es tam natural,
tam ingeniosi, tam admirabil e... tam
ínconosset quam Occidental: it es li SECTION DE AURE.

Li section de aure es li segment quel es dividet ye du partes, de
maniere que li max litt parte es al grand
quam li grand al total segment. Li metode geometric por obtener ti
section es conosset sub li nómin:
division de un segment secun medial e extrem ration. Un altri metode
consiste in scrir, tam lontan quam
possibil, li serie de númeres de FIBONACCI: 1 1 2 3 4 8 13 34... in
quel un qualcunc númere es li addition
del du precedentes (8 = 5 + 3, etc.). On have de ti maniere un
aproximation sempre plu precis del raport
perfect del section
de aure, generalmen representat per li fraction 618: 1000. Plu
concretmen, vi ti famosi section:



*A *B *C

Si on adjunte un triesim segment CD por obtener un nov section de aure ú
BC vell esser li grand segment
e CD li micri, e si on continua de ti maniere, on have un SERIE DE AURE,
quel es equivalent al serie de
Fibonacci proque un qualcunc segment es egal a du secuentes addit.
Dessina ti serie: 1 2 3

4 5 6



Noi posse extraer de it 4 formules:

1. A (1-2-5)
2. B (1-2-3)
3. C (1-3-5)
4. D (1-2-4)

Or ti 4 fundamental
formules guverna li tot universe, li tot
natura, nam nor Creator ha constructet su imens ovre solmen con ti 4
proportiones.

Ples regardar circum vos, o, si vu prefere, verificar divers fotografies
o geografic cartes con un paper
transparent ú es dessinat un serie
de aure ye divers scales: con un poc habilitá e experientie, vu va
retrovar partú ti 4 harmoniosi raportes, in
vor anatomie, in li vegetation, geografie, astronomie, etc. Vor manu es
un precis demonstration del
formul A; vor digites, del formul B; li proportion del distantie
epol-punie e punie-ungul es egal al
proportion del elongation sole-Venus e Venus-Terra (C); e li squelette
de nor cap (menton -- nase -- occipite)
representa li formul D.

Anc li architectura e omni artes presenta ínnumerabil formules de aure,
nam li homes, sin saver it, ha
constructet o sculptet lor ovres secun instinctiv e natural harmonies.

E nu, vu posse far li rest de ti labor, e vu va sentir li sam plesura
quam yo quande vu va decovrir partú li
miraculosi proportiones!

_J.J. Joho_




## Novas del autor de Occidental

In comensa de april, li Institute Occidental ha recivet un long lettre
de sr. E. de Wahl, li autor de
Occidental, in quel il informat nos pri su desfacilitás de vive e su mal
sanitá. Il suffre pri furunculose; il
vive sol e deve cuidar self pri omni labores domestic. Noi deve
comprender quant to deve esser penibil ye
su etá -- 75 annus -- tam plu que pro un cadida ante quelc annus il have
un epol in parte paralysat.

Ye li 21 may, noi denove recivet novas de un parenta ex Germania quel
informa nos pri su decision ear a
Tallinn in julí por tener su menage durant quelc témpor. To fa nos un
grand joya e noi expresse ci nor max
sincer desires por li amelioration del sanitá de nor car old maestro e
por que il mey traviver ti terribil
periode de guerre. F.L.






## Concurs de traduction

Latin PASSION DE DIDO (Eneide L. 4)

Nunc media Aenean secum per moenia ducit

Sidonjasque ostentat opes urbemque paratam;

Incipit affari mediaque in voce resistit;

Nunc eadem, labente die, convivia quaerit

Illiacosque iterum demens audire labores

Exposcit pendetque iterum narrantis ab ore.

Post ubi digressi lumenque obscura vicissim

Luna premit suadentque cadentia sidera somnos,

Sola domo maeret vacua stratisque relictic

Incubat. Illum absens absentem auditque videtque;

Aut gremio Ascanium, genitoris imagine capta,

Detinet, infandum si fallere possit amorem.

Ples inviar li traduction ante li 1. julí 1942

RESULTATES (Nr. April 1942):

Sr. G. PIDOUX (Yvonand): Italian a O.: TB

Sr. G. BEVILACQUA (Pavullo): It. a O.: B.

Sr. Major TANNER: It. a Rom. Ne apreciat.




## Li arte del labore

-- Seniora Y, dit li public acusator, es suficentmen suspect har prendet
moné del homes per profetisation.

-- Yo ne savet que profetisation es punibil, dit seniora Y., un dama
ancor yun, spectant un poc vacuimen e
ínstabilmen, it fa plesura al homes, ili recive alquicos por lor moné e
it es ínnocent.

-- Ínnocent? Vu ha por exemple declarat a un fémina que su marito, quel
esset in viage, es ínfidel. Li
fémina pos to ha abandonat su marito. Ma li marito per hasard esset
completmen fidel. Nu li maritagie sta
destructet.

-- Yo posse dir solmen to quo sta in li cartes...

-- Quam omni dupatores e charlatanes vu save tre precisimen que vu ne fa
un mestiere honest. Esque it ne
fa vos nausear self? Pro quo vu do ne labora?

-- Yo ne posse laborar.

-- Esque vu es malad? Vu have un aspecte prefermen robust...

-- Yo ne ha aprendet laborar. Pos un yunesse plen de ludes yo ha maritat
un mann con grand pretensiones,
quel sempre parlat pri grandiositá, ma lassat me in misere quande il
morit. Yo devet serchar un gania-pan
sin pena. Yo save que laborar es me tro desfacil. Yo ne prende sur me,
quo yo ne posse far. Por to yo es
honest.

-- Ah!

-- Homes havent desir e fortie por laborar, es por me invidiabil entes
fabulosi, miracules...

-- E vu descendet al preultim gradu de decadentie homan: charlataneríe,
profetisada, explotation de povri
creaturas supersticiosi. It ya sempre es tal: qui es indolent, comensa
babillar un non-sens pretensiosi...




-- Laborar sembla me tam desfacil quam cavalcar sur un cavall ne sedlat.
Qui ne practica
to desde su yunesse.

Illa havet lácrimes in li ocul.

-- Mi clienta volet haver success, dit li defensor, esque on posse
reprochar a illa, que ella fat to que ducte
max facilmen al success -- o admaxim al surogat del success? Esque on ne
vell dever graciar li litt
dupatores e pender li grandes?

-- Noi posse judicar solmen to quo es captibil, li judico dit con
regret. (Ex. B.N.Z.)


## Subventiones e contributiones recivet (30.5.42)

Sr. R. Bauer, Fr. 5.—; B. Hufenus, Fr. 1.95; Anonym, Fr. 0,50; M. de
Ketelaere, Fr. 3.15; C. Englöf, Fr. 5.—;

Johalf, Fr. 2.—; R. Berger, Fr. 10.—; Anonym, Fr. 5.—; Dr. C.H.
Pollog, Fr. 5.50; H. Björkman, Fr. 4.10; C.

Segerståhl, Fr. 5.—; C. Sjöstedt, Fr. 3.—.

Cordialissim mersí ad omnes!


## Li ventol

Ti instrument ha esset favorat del damas durant pluri secules ma es
presc completmen abandonat hodie.

Quande comensat su favore? On ne save, ma on save, mersí al contore del
fabricantes de ventoles in

London que li unesim ventol videt in Anglia esset ti del reyessa
Elisabeth, filia de Henri VIII.

Ti companie ne ascende plu alt quam reyessa Anne. Ante ella li ventoles
esset un raritá. Sol li honorabil
companie londonés del ventoleros have li privilegie ofertar un ventol al
damas del reyal familie in li die de
lor maritage o de lor coronation.




## Occidental progresse...

tam plu rapidmen quam vu auxilia ti progress per omni vor forties.

Subtene nor miraculosi lingue per vor colaboration linguistic,
propagandistic e financiari!




# Cosmoglotta B 36 (jul 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Serie B, poligrafat. Tel 9 56 56 Julí 1942 -- Nró 36 (7)




## Esque hay standard-lingues national?

Recentmen un tre activ e entusiastic Occidentalist demandat de me
indicar un absolut standard-pronunciation in Occidental. Su insistentie
posit me in embarass. Yo devet explicar que un strict exact
standard-pronunciation ne existe in Occidental, tam poc quam in altri
systemas de L.I. Noi posse solmen dar un general indication pri
pronunciation aproximativ e recomendar: Ples pronunciar ti son de vor
lingue matrin quel es max proxim a ti indication; ples evitar ti e ti
particularitá de vor lingue matrin quel tro alontana se de lu
international, e si vu questiona quel pronunciation national es max
proxim al ideale, li response es: li italian. Specialmen ti ultim
response have un efect calmant e assecurant, nam quasi omnes have un idé
pri que «li italian es li lingue del musica e specialmen bell e clar»,
durant que tre pocos save que «li lingue italian» es un fantoma de
existentie discussibil detra li dozen de fortmen diferent dialectes del
peninsul bottiform. In ti concerne it es tre interessant audir quo un
autoritá eminent quam Harold Palmer di in li introduction a su «A
Grammar of spoken English»:




____
Un del max difuset, inter li mult linguistic
ilusiones current in li munde, es li crede que omni lingues possede un
form «pur» o «gramatical», un form intrinsicmen «corect»,
índependent del usagie, un form quel existe, quel ha sempre existet, ma
quel nu es in dangere perdir su existentie...
____

Palmer descri li combatte inter li «puristes», li defensores del ver
lingue, contra li barbares, li violatores del gramatica etc. e cita
Lansbury constatant que on presc plu ne posse expresser se sin alcú o de
alquí esser considerat quam íncorect.

Palmer continua:

____
Un del max bon pruvas pri li prevalentie de ti teorie
es li persistentie de ti serie de questiones: «U es trovabil li max pur
German?» «U on parla li max bon Anglés?» «In quel parte de Francia
on parla li max corect Francés?», etc. etc. Li sol usation, in ti
conex, de términos quam «max bon» o «corect» implica un implicit
crede in li existentie de alqual standard- o super-dialect, li
superioritá o intrinsic «corectess» de quel ne posse esser dubitat. Li
sol possibil response a tal questiones es: «Li max bon Scott Anglés es
parlat in Scottland, li max bon American Anglés es parlat in li States
Unit, li max pur Londonés es trovat in London, li max corect Parisian
francés es usat in Paris, li ideal Viennés es parlat in Vienna, li sol
pur form de Micripratés es usat in li village de Micri-Prate.»

Ma to ne satisfá nor questionatores; ili di: «Oh, ma yo ne parla pri
local dialectes e tal depravat formes de lingue; ú es parlat li
standard-lingue? ú es parlat real Anglés? genuin Francés? pur German?»
etc. Li response es: Real, genuin o pur Anglés, Francés etc. ne existe e
ne ha nequande existet. -- Ma li chimeric idé pri un standard-dialect
persiste ancor.



Vanmen li max eminent e max respectat gramaticos e etymologos afirma nos
que li sol standard del usagie ha restat suprem e íncontestat de ti
queles ha arivat a comprender alquicos pri li natura del lingue. Que li
usagie es reyet per li gramatica, to es un tese quel hodie es defendet
solmen per persones ne informat
____

_I.F._




## SCOED




Devenir membre del
SCOED
es
un del max bon maniere auxiliar li Occidental-movement.

Parte social Fr.
20.— sviss. Li aquisition de partes es ínlimitat.

SCOED -- CHAPELLE (Vd)




## Li classification

In li ocupationes de un bon secretario comercial o mem particulari trova
se li «classification».

LI classification es li parte del organisation de un buró quel consiste
in plazzar li documentes in un determinat órdine, talmen que on posse
retrovar les in un minim témpor e consultar les rapidmen, hante un
complet conossentie del afere a quel ili relate.

Por classificar es necessi reunir li documentes in classificatores. Li
classificatores de corespondentie, éxter cert elementes de comptabilitá,
deve contener li lettre del demandator in originale e li copie del
response per carbon. Li max sovente hay interesse servir se del
individual classificator, singul cliente, liverant o corespondent hante
su classificator.

Li classificator posse esser ordinat secun li metodes alfabetic,
numeric, geografic o decimal.

Li classification alfabetic presenta li avantage constituer, in se self,
un repertorie, li classificatores essent classificat in li órdine
alfabetic del interessates o del documentes: To es lu max bon ye su
active. Contra to es li absentie de control; un classificator posse
desaparir sin que nequi remarca it.

Li classification numeric consiste in dar a chascun classificator un
numeró de órdine e quel es scrit sur omni contenet documentes.


(parte de frase obliviat: vide p. 81)



Li classificatores es ordinat secun li numerós. Ti sistema es perfect in
to, que it da li control de omni classificatores exeat. Ma it postula li
pre-usu de un repertorie generalmen alfabetic e constituet per fiches
mobil de litt dimensiones queles contene ultra li nómin del interessate
e cert indicationes, li numeró de referentie del classificator.

Li classification geografic es realisat per plazzar li classificatores
in un órdine corespondent al divisiones administrativ del Terre: states,
provincias, departamentes, cités e final subdivisiones. Exceptet rar
exceptiones, singul division es alfabetic.

In li classification geografic on trova, multiplicat, li ínconvenienties
del alfabetic sistema: absentie de control.

Li classification numeric decimal es utilisat plu por li documentes quam
por li classificatores. Su avantage es su base sur li principie
ideologic quel, quam indica it ti parol, tende a gruppar li coses o li
documentes in un sam órdine.

Omni classification decimal comprende nin grand categories corespondent
al nin prim cifres. Ti prim division deve esser seriosimen etablisset.
Li zero servi a crear un decesim categorie nominat «diverses» quel
permisse classificar li coses poc important o li ínprevidetes. Chascun
del prim divisiones subdivide se egalmen in nin subdivisiones, plus un 0
por li diverses. Altri sub-subdivisiones posse esser fat si li comoditá
del classification postula it. In li ultim subdivision, li documentes
inscri se in li órdine numeric ordinari, sin límite decimal o altri.

On posse dir que ti sistema, complicat in su determination, es facilmen
consultabil. It permisse, precipue, ne necessitar reserches in li
exteriori temas del object pro que ili es classificat in li ínmediat
vicinitá.




## † Dr. Prof. Ing. Albert Picchi

Yo have li trist deve informar nor letores pri li mort de sr. Dr. Prof.
Ing. Albert Picchi, li 27 marte in Firenze in li etá de 67 annus. Il
nascet in Firenze li 26 marte 1875 e vers li fine de annu 1897 completat
su academic studies in Torino. Il esset competentissim docent de
electricitá e mecanica.

Il abandonat Esperanto por Occidental e esset un valorosi coidealist; il
laborat in colaboration con G. Bevilacqua al preparation «Vocabulario
Italiano-Occidental». Il es anc li autor de un remarcabil studie: Stato
attuale del problema della lingue ausiliaria internazionale.

Il poslassa su marita, tri filias e un filio.

Noi ha perdit un devoet amico, ma noi va conservar de il por sempre un
fidel memorie.

G. Bevilacqua.

Red.. Noi tre regreta li morte de dr. Picchi, il esset un de nor max
eminent italian coidealistes pro su vast erudation, su competentie e su
clarvidentie in li problema del L.I.

Su vidua e filies mey accepter nor max sincer condolentie.




## On scri nos...

[quote, "N. Erdélyi, Voglans"]
_____
Yo mersia vos pro vor lettre e altri material inviat. Regretabilmen in
li prim témpor, yo ne posset decider me al adhesion al movement
occidentalistic, nam, quam old esperantist, yo ne posset facilmen
abandonar un ideale quel yo defendet durant mult annus. Ma, finalmen, li
construction latin, li vocabularium latin e li sapore vital del
latinitá, convictet me del necessitá a un adhesion total. Yo vole far nu
tot quo es possibil por li difusion de Occidental.
_____




## Li habitantes del lun

In un discurs fat al Astronomic Societé de Francia, prof. Ch. Fabry,
membre del Academie del Scientie, ha questionat ca li planetes es
habitat. Il dit inter altricos:

____
On deve confesser nu que ti espera es chimeric, ma ante poc témpor it
aparet quam possibil. Esque yo deve amemorar que Descartes credet vermen
ye li possibilitá vider li habitantes del lun. Il ha decovrit un
teorema, nam il esset precipue matematico, pri li aberrationes del
linse. On ha retrovat de il un lettre a un optico quel il fat laborar
por li realisation de su idés e ti lettre dit: «Mersí a vor talent,
noi va bentost saver ca existe animales in li lun.»

Noi save hodie que ne existe animales in li lun, ma noi save to ne per
corecter li sferic aberrationes del telescop, queles es in ultra
perfectmen negligibil, ma per altri observationes. Pro que li lun have
ni aer ni aqua, e es composit solmen ex lápides e cindres, noi posse
afirmar que in it ne hay habitantes. Ti chimeric espera ha do desaparit.

Incontra, li procede del analyse del luce ha ductet in li studie del
planetes a remarcabil resultates ínexpectat. Ti resultates ne es tre
consolativ, adver, concernent li possibilitá de habitation. Li vapore de
aqua e li oxigen es sive absent, sive tre rar. Li atmosfere de Venus es
composit precipue ex gas carbonic, quam esset forsan ti del terra ante
que li planetes hat absorptet li carbon e interrat it. Forsan Venus es
un planet reservat por li moment quande li plantes va transformar su
atmosfere.

Sur Jupiter e Saturn, li resultate es ancor plu ínexpectat: on trova in
it amoniac gase e un carbur de hydrogen. Li amoniac fa un poc pensar a
stalles por vacca.
____




## Antiqui stoffes de vestimentes

Ultra li silk, pri quel noi have poc informationes, li cardinal stoffes
usat por vestir se in antiqui Egyptia e Babylon, consistet ex lin, coton
e bis (silk extraet te conches riveran). Li coton aparit in prim in
Egyptia ye 500 annus ante Cristo e sembla har esset importat de Persia.
Ultra to, mult popules oriental usat li crines de un specie de capra.
Talmen in India li industrie del «chales» de cachemir aparit tre
temporan. Anc India tre temporanmen usat jute.

Probabilmen li Grecos e Romanos conosset in comensa solmen lin e lan, ma
bentost li comercie con Egyptia aportat les coton. Li ancian Germanen
cultivat precipue lin. Durant que li mannes vestit se per pelles de
animales, li féminas portat, secun Táticus, sovente linin vestimentes.
In comensa, li lan esset ganiat ne per tonsion, ma per ex-raffada.
Solmen plu tard, probabilmen che li Romanes, on comensat usar cisores
por tonsion e de ta ili esset difuset. Ili simileat al actual cisores,
ma ili esset plu grand e plu grossier.

Li lin, plantat in masses in Egyptia ja ye 2 500 annus ante Cristo,
esset usat por li fabrication de toale quel esset li stoff generalmen
usat in li land, durant que in Grecia in li témpor de Homeras, it esset
portat solmen de homes nobil e elegant. Anc in Roma li toale in comensa
esset stoff vestimental por li riches.




## On scri nos...

[quote, "A. Aldwinckle (Nice)"]
____
Yo profita li ocasion por mersiar vos pri li invia de brochuras de
propaganda queles vu ha expedit me. Yo es in admiration pri les: Yo lee
les currentmen e conosse quam lingues national anglés, francés e german.
In facte qual diferentie con Esperanto!
____




## Pelmel


### Quo es li vive?

Verses traductet del grec filisof MENANDROS

[verse]
____
Si tu desira saver qui tu es,
Pretereante regarde li tombes.
Ta es li osses e li levi pulvre
Del soveranes, despotes, sagis,
Tis queles gloriat pri noblesse, fortun,
Pri lor renomé e charme del córpor.
Ma nequem esset omisset del témpor.
Noi omnes have un morte comun.
Observante to, vide qui tu es.
____



-- Un conosset autor visitat un die un actor quel esset patre de tri
tre vivaci infantes. Tis-ci fat mult bruida talmen que it esset
impossibil mantener un conversation. Li infantes tappat per bastones e
martelles sur li meubles.

Li visitator, monstrante un del perturbatores per li fingre, dit al
patre: «Esque it ne importuna vos que ti litt diábol planta cloves in
vor bell meubles? Adplu to sembla esser un plesur sat expensiv!»

«Expensiv? subridet li actor. Totmen ne, yo compra li cloves directmen
che li grossist!»

-- «Esque noi va maritar nos proxim mardí?» questionat illa.

«No,» respondet il, «it es preferibil selecter un jovedí».

«Quo to significa?»

«Tu ne pensa al futur. Si noi selecte un mardí, tande li festa de nor
nuptia argentin va evenir un lunedí vésper yo customa ear keglar».

-- Lu max consolativ in li grand ínpenetrabilitá del proxim future es
li certitá que it existe eterni leges del jure e del veritá queles anc
homes ne posse violar ínpunitmen e que li veritá, bentost o plu tard,
deve ínmancabilmen victer.




## Li aranés de Lalande

Li astronom Lalande (1732 -- 1807), grand erudito, quel anc esset un
amabil mistificator, hat, on dit, un predilection tam repugnant quam
strangi por li aranés. Il havet sempre un dozen de ili, enorm e grassut,
in su bonboniere. To esset, circum il, crias de horrore quande li old
erudite prendet delicatmen un de ti hideosi insectes por crocar it con
delicies. Un die, li celebri astronom visitat li comtessa de Perthuis.
Un superb arané aparit sur un unpedtable.

-- Vi quo va far vor afere, senior Lalande...hasta vos...

-- Yo ne fa far to, seniora; yer, cuchante me, yo sentit apetite e yo
manjat triant tri aranés queles ha fat me un levi indigestion.

-- Oh! un in plus o in minus!  Ples regardar quant it es bell...

-- E pro quo yo vell manjar ti povri bestie? It ha fat me necos!

E li joyosi astronom confidet, ye li max grand secret, al comtessa de
Perthuis, que li famosi aranés de su bonboniere esset omnes in chocolate
de prim qualitá. Un habil confitero de su amicos confectionat les pro su
gurmanditá e por li stupefaction del spectatores.

Li legendes have li vive long e li arané de Lalande continuat durant un
secul a ocupar li historie.



(Ples vider pag. 75: parte de frase obliviat):

...* es e sempre ha esset ti del corect usagie. Desde Horatius til li
témpor de Hales, Sweet, Lansbury, Wyld, Jespersen e Bloomfield, li
standard...



Li real-politico posse esser rect just in li present moment, ma al
idealist obedi li secules. Friedrich Albert Lange.




## Concurs de traduction

German:

Dieser Tage sind es dreissig Jahre her, dass der erste
Fallschirmabsprung aus einem Flugzeug gemacht wurde. Dass der Fallschirm
in diesen drei Jahrzehnten einen grossen Platz im Flugwesen eingenommen
hat, daran ist dach den Wehrmachtsberichten aus diesem Kriege nicht zu
zweifeln. Wom unentbehrlichen Hilfsmittel bei «Stunts» an
Luftfahrtstagen und bei Weltausstellungen wurde der Fallschirm ein
äusserst nützlicher Ausrüstungsgegenstand der Piloten und jetzt ist er
eine der gefährlichsten und geheimnisvollsten Waffen, über die das
Militär verfügt.

Francés: Où fait-il le plus chaud?

On a pu assez facilement déceler l'endroit de la terre où il fait le
plus froid. C'est en Sibérie orientale (et non au pôle Nord comme
certains pourraient le croire) dans la région de Verkhoiansk. Mais où se
trouve ce qu'on pourrait appeler «le pôle du chaud» par opposition au
pôle simérien du froid? D'aprèsde nombreuses observations d'experts,
il semblebien que l'on puisse le fixer à l'entrée du golfe Persique,
sur la presqu'île de Musendam. On prétend que la température y atteint
jusqu'à 70° centigrades. Les rochers sont si brûlants dans cette région
qu'il est impossible de les toucher. Un poste de surveillance des
câbles transcontinentaux qui y avait été installé a dû être abandonné
par ses occupants.

Ples inviar li traduction a Occidental de un del supra textus al
redaction de Cosmoglotta ante li 1. august 1942.


### Resultates (nr. de may 1942):

De francés a Occidental:

- Sr. J.J. JOHO (Lausanne): TBF.
- Sr. G. PIDOUX (Yvonand): TB.
- Sr. G. BEVILACQUA (Pavullo): B.




## Tra nor movement

-- Li REVUE INTERNATIONALE DE STENOGRAPHIE publicat de nor coidealist
sr. Ed. Bieller (11, Ch. Ritter, Bienne, Svissia) continua consacrar
regularimen chascun du mensus un complet págine a Occidental. Li nr. 3
(mai-junio 1942) contene du articules prendet ex Cosmoglotta. Un de ti
articules es utilisat quam textu de concurs de traduction.

Sr. Bieller mey reciver nor sincer mersís pri su util propaganda por
Occidental.

-- Un coidealist de St. Gallen comunicat nos li «Statut» e du
acompaniant articules: «Quant long va durar li guerre?» e «Beat es li
hom, quel sede in su dom» del association «LI AMICOS DEL PACE E DEL
FAMILIE» (Case postal 7, Roveredo (Grisones), Svissia), publicat
completmen in Occidental. Vi li scopes de ti organisation:

____
Li association intente li reunion del adherentes de un just pace e
ordin, li perduction de un europan ovre auxiliari al families, li
favorisation del eforties por li amelioration del economic situation de
su membres, li favorisation del familie-hemes, li prelabores por li
fundamental base del necessi reformation juristic.
____

Noi mersia li ductores de ti movement har pensat utilisar Occidental por
li difusionde lor nobil interprense.

-- Sr. André Schild, quel directe li «Oficie por li lingue
international auxiliari Occidental» in Basel (Thiersteinerallee, 72) just
ha publicat du documentes:

1. Tabelle comparative Volapük, Esperanto, Ido, Occidental

2. Was ist Occidental?

Un exemplare es obtenibil gratuitmen anc de: Institute Occidental,
CHAPELLE (Vd).

-- Sr. Erdélyi, 5° G.T.E. VOGLANS par Le Viviers (Savoie), Francia,
sercha corespondentes.




## Subventiones e contributiones recivet (30.6.42)

Sr. R. Bauer, Fr. -.50; F. Haller, Fr. 1.—; A. Portmann, Fr. 3.—; Ed.
Mayor, Fr. 1.50; W. Gilbert, Fr. 2.40; C. Varela, Fr. 7.80; P. Jauzin,
Fr. 2.90; A. Nordlund, Fr. 5.—; G. Ahlstrand, Fr. 3.—.

Cordialissim mersi ad omnes!





Vollständiger Lehrgang
der internationalen Welthilfsprache
OCCIDENTAL
in 20 Lektionen

von

A. Matejka

Pro li grand labor de corection, completation per suplementari textus e
capitules, ti manuale va aparir con quelc tarde solmen durant julí.
Quancam ti libre es atendet con ínpatientie, noi prefere dar li max
grand cuidas a ti edition quel va esser un important passu ad avan por
nor movement.

Ad plu, pro un fort augmentation del previdet custas de printation, noi
deve vendir li libre Fr. 2.50 vice Fr. 2.— previdet anteriorimen.
Tamen omni interessates queles ja ha comendat it o quel va comendar it
ante su aparition con li ja recivet «Bestellschein» (cedule de
comende) va ancor payar it Fr. 2.—.

Per ti manuale up to date chascun coidealist va posser accelerar su
propaganda por Occidental!




## Cosmoglotta serie A e B

Sovente on questiona li administration de Cosmoglotta ca li serie A
ancor apari. Noi repeti que li serie A es printat typograficmen e li
serie B es polygrafat. Li serie A ne plu apari desde li guerre, to es
desde li nr. 128. li B aparit ante li guerre til li nr. 25 (august 1939)
e desde septembre 1941 (nr. 26)




# Cosmoglotta B 37 (aug 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. Tel. 9 56 56   August 1942 -- Nró 37 (8)



JUST APARIT LI 25 JULÍ 1942



Vollständiger Lehrgang
der internationalen Welthilfsprache
OCCIDENTAL
in 20 Lektionen

von

A. MATEJKA

Format 148 x 210 mm. 64 págines



It es por nos un grand joya posser anunciar li aparition de ti libre
atendet de omni lateres con ínpatientie.

Quam ja dit in li ultim numeró de Cosmoglotta, li témpor previdet por li
edition esset fortmen trapassat pro li numerosi adjuntiones fat in li
curs del composition.

Noi espera que nor letores va apreciar li cuidas queles li autor e li
numerosi revisores adportat al original manuscrite e al revision del
print-provas.




Li edition de ti libre in un tant trublat témpor monstra un robust fide
pri li valor e li viv-capabilitá de Occidental. It es un vermen grand
passu adavan por nor movement, nam noi espera que it va esser possibil
pos curt
témpor un duesim libre a ti-ovre, to es un vocabularium
Occidental-german e german Occidental, suficentmen complet por li
current besones.

Nor coidealistes have nu in manu un excellent manuale por far un activ
propaganda. Noi espera que chascun de ili va far un special efortie por
far conosser Occidental e precipue por securar li success del edition de
ti libre quel postulat grand sacrificies de témpor e moné a quelc
entusiasmat e ínfatigabil coidealistes!

Quo contene ti manuale? Vi un resumate de su contenete:

1) Quo es Occidental? 2) Prefacie. 3) Introduction. 3) 20 leciones in
queles es tractat in agreabil maniere li divers partes gramatical.
Chascun lecion comprende un textu amusant secuet del vocabularium
Occidental-german del lecion e del explicationes gramatical. 5)
Diferent anexes: a) Quin págines es consacrat al lectura, h) Tri págines
al conversation. c) Quar págines a un vocabularium del coses usual.

Ti libre, perfectmen printat per li «Imprimerie Centrale» (Lausanne),
quel durant long annus ha printat Cosmoglotta, es del max bell editiones
del Occidental literatura.

Mey chascun Occidentalist posseder it! F. L.








Devenir membre del
SCOED
es
un del max bon maniere auxiliar li Occidental-movement.

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)




## Citates



[quote, E. Naville]
____

It existe tri species de bene: li deve quel es li bene del
conscientie; li joya quel es li bene del cordie; li órdine quel es li
bene del ration.

____

[quote, Goethe]
____

Un ociosi vive es un anticipat morte.

____

[quote, Ciceron]
____

On perveni a necós grand sin que it custa mult.

____

[quote, Ch.  Secretan]
____

Quande vu va har cessat pensar al felicitá, vu va har trovat it.

____

[quote, Wagner]
____

Esque li reparation del erras ne es un grand parte del vive?

____




## Concentrate del succ de uves

Ili max nov e probabilmen in futur anc max important utilisation del
uves es li fabrication de concentrates.

Li succ del uves contene 16 -- 24 percent extract o 13 -- 20 percent
sucre, secun li sorte e li vive-conditiones del viniero. Li sucre forma
un harmonic mixtura con omni altri solubil partes del uve, acides,
minerales e vitamines.

Ex ti succ de uves on fabrica li concentrate per extracter li aqua. To
posse esser fat per congelation o per evaporation. Li duesim metode es
plu practic e plu economic. In Svissia existe mult tal fabricas e li max
nov installationes posse evaporar in un hor 5'000 litres, o in un die
150'000 litres de succ. Tal etablissementes es capabil utilisar grand
quantitás de uves in max curt témpor.

Li evaporation ne besona alt temperaturas, pro que it es fat ye bass
pression atmosferic. Per li concentration li contenete percentual de
sucre es augmentat til plu quam 60 percent e li mielatri restage ne plu
posse esser destructet del fungos pro su alt pression osmotic. Pro ti
bass temperatura e li exclusion del aer li vitamines ne es destructet.
Pos un partial desacidisation li final concentrate es a comparar max bon
al miel del apes, ma contene plu mult minerales e vitamines.

It vell esser possibil fabricar anc blanc sucre ex li concentrate. Ma ti
sucre ne vell esser plu bon quam li sucre ex rapes. Ti ultim deve esser
rafinat pro que it contene componentes desagreabil in sapore, durant que
li accessories del sucre de fructes in contrarie ameliora li qualitá e
possede un grand importantie por li sanitá del hom.




It es cert, que successivmen li anihilation de 90 percent del max
valorosi partes de un de
nor max nobil fructes per li fermentation, va esser viceat per li
usation de 100 percent de ti important nutriment. Dr. F. Haas.




## Nocivitá del hipernutrition per vitamines

Ne solmen li manca de vitamines, ma anc li excesses in li nutrition per
vitamines posse producter damages e mem tre grav damages in li córpor
homan. It es bon ne ignorar to, nam mult matres, pussat per li laudabil
desir far profitar lor infantes del recent decovritiones scientic in li
metodes de nutrition, excede li natural límites e incorpora al repastes
quantitás de alimentes vitaminosi absolut exagerat, ínutil e quelcvez
mem directmen nociv. Li vitamines constitue solmen un suplement al
alimentation general e ili es céterimen max sovente ja contenet in ti-ci
in suficent quantitás, precipue durant li mensus may a octobre. To vale
particularimen por Svissia u on presc ne decrema li lacte e u on posse
reciver in general plu quam suficent quantitás de fructes e legumes. Ma
mem quande on senti li beson, compensar cert deficites (por ex. durant
li mensus hivernal e ye li comensa de verne), li quantitás de vitamines
besonat es minim: quelc guttes de citron-succ e un carotte chascun
duesim o triesim die es plu quam suficent. Si on manja plu mult, li
quantitás in excess ne es absorptet e ili do servi a necos. In comensa,
ti hipernutrition ne efecte in maniere nociv. Ma si on exagera (quam por
ex. li fémina quel manjat omnidie un kilo de carottes durant pluri
mensus! ) ti excesses posse ducter a organic perturbationes:
yelb-coloration del derma quam che icterítis, grav afectiones del
hépate e del renes e intoxicationes.

(ex «National-Zeitung», Basel)



Omnube u on posse viver, on posse bon viver.

(Marc-Aurel)




## Durant quant tempor li carbonieras del munde va ancor durar?

Li carbon, de quel noi just durant li passat hivernes de guerre
recomensat apreciar li valore, es certmen un del max «ardent»
problemas actual. Li importation de ti precios materie deveni sempre plu
desfacil e it es pro to forsan interessant examinar li question del
durada del stocks de carbon ancor disponibil in li minieras. Li problema
deveni duplicmen actual, si noi considera que pos relativmen curt témpor
li benzin deve esser productet exclusivmen ex carbon.

Li response a ti question es tre interessant, benque it ne posse fortmen
ínquietar nos personalmen. Germania possede ancor suficent quantitás de
carbon de terre por circa 1'000 annus, ma li stocks de lignite va
suficer por ancor admaxim 200 annus. Secun li consumation actual, li
disponibilitás de omni minieras del munde va suficer por circa 200
annus. Li futur generationes va do haver ancor tre important problemas a
soluer, nam li fortie hidraulic sol nequande va posser remplazzar
completmen li carbon. Li utilisation del gigantesc forties del sole e
del vent va do constituer li tache del venient tecnicos .

(Ex «Schweiz. Werkmeisterzeitung» )



Por reflecter.

Tam long quam li medicina ne vole reconosser que li nutrition es li max
important condition in sanitá e maladie, e li max eficaci preventive e
remedie contra males e maladies heredat, tam long it va restar submisset
al errore e al stagnation e omni decovritiones laudat tam alt, servi
finalmen solmen a augmentar li dolores del génere homan e a accelerar su
decadentie.

Dr. Paul Carton.




## Lass nos ne perdir li crede al homanité

Anc in témpores quam li hodial -- e precipue in tales -- on ne mey
obliviar li grand coherenties. Si noi pensa al astres in su via in li
universe, ma anc al historie del homanité, on deveni modest e judica
forsan un poc altrimen pri li evenimentes de nor dies.

Lass nos sempre denov memorar li grand veritás enunciat de nor grand
pensatores. Talmen forsan anc li secuent pensas de H.G. Wells in li fine
de su libre: Un curt historie del munde, traduction in german 1932, di
lu secuent:

____
Si li dangeres, confusiones e accidentes menaciant li hom es hodie
mult plu terribil quam in li passat témpores, to have su cause in li
fact, que mersí al scientie, il possede un mult plu grand potentie quam
alquande antey. Li scientic metode de pensada sin timore, de suficent
clar constatation, e de critic projection, quel ha dat le un tam grand,
ma til nu ne ancor controlabil potentie va anc possibilisar le ganiar in
fine li complet mastrisation de ti potentie. Li hom sta ancor in li
adolescentie. Su besones ne es tis del senilitá e del exhaustion, ma tis
de un crescent e ancor totalmen ne mesurat energie... Li aurora del
homan grandore solmen comensa just nu... Quo li hom ha executet til nu,
li micri atingementes de su hodial statu e omni evenimentes, de queles
noi ha raportat, es solmen li prelude a to quo resta le ancor a
realisar.
____

_Dr. F. Haas_




## Por reflecter

[quote Dr. med. Erwin Liek]
____
Nu yo es desde 30 annus medico. Quant dogmas del scientic medicina yo
videt cader in ti curt spacie de témpor! Quant idés, pri queles on in
prim mocat per ironie e sarcasme es hodie self evident factes reconosset
partú!
____




## Li max grand fraude de post-marcas de omni témpores

Ye li comensa de junio 1897 quele jurnales Parisan comunicat a lor
letores que un prince exotic, li rey Marie I de Sedang vat arivar in li
capitalia de Francia e ili adjuntet que li dominator de ti micri
insul-reyia proxim li littore ehinés merita tant plu respect que il vat
probabilmen submisser se spontanmen al soveranitá francés. Bentost li
prince mongolic arivat efectivmen in Paris, acompaniat de su ministre
del state e de un imposant escorte de yelb servitores. Il inlogiat se in
un del max luxuosi hoteles del cité. Sumptuosimen vestit, il monstrat se
sovente in li publica e expenset su moné sin contar.




Un die li servitores del hotel decovrit in li paper-corb del rey pluri
covertes con un tot serie de multicolori post-marcas del reyia Sedang.
Ti post-marcas, de ínacustomat grandore e magnificmen executet, bentost
esset in possession de un comerciant-specialist quel strax videt li
possibilitá de un excellent afere. Il payat extra-gratification al
hotel-servitores queles liverat le omni postmarcas trovat in li
paper-corbes del hotel. In tal maniere il bentost recivet nov
post-marcas de Sedang queles il posset facilmen e avantageosimen vendir
al amatores quam particulari raritá. Ma li concurrentie ne manet
ínactiv; pluri post-marcas-venditores associat se, petit un audientie al
rey e submisset le li proposition comprar li monopol del vendida de su
post-marcas in omni landes de Europa. Li rey escutat les atentivmen e
directet les a su ministre del state, con quel ili anc concludet li
monopol-contracte contra payament ínmediat de un sat important summa. Ye
ti ocasion, li ministre monstrat les anc li colection oficial de omni
editiones de postmarcas del reyia Sedang
e consentit anc ceder ti-ci, juntmen con pluri folies de print-provas e
color-essayes, contra apart payament .

Curt témpor pos to, li rey interruptet su privat visita in Paris, por
posser revenir, quam on dit, plu tard oficialmen in li capitalia
francés. In li atelages del postmarca-venditores on ja posset vider mult
Sedang-marcas, li reva del filatelistes de ti témpor. Ma un gimnasiaste
directet a un jurnal li petida informar le pri li exact situation
geografic del insul Sedang e talmen on decovrit, pos tri-semanal comedie
que ti reyia totmen ne existe. Li fraude hat esset imaginat e executet
de quelc astut Japaneses in maniere tam rafinat que ili successat
completmen dupar li centre mundal de filatelistica de ti témpores .

(Ex «Die Ostschweiz»)


## Li land del storc

Fabul de Pestalozzi (1746 -- 1827)

Un viageator errat in un valley solitari, u il audit null altri voce
quam li coacada del ranes. Il ne posset continuar su via, partú esset
palude. Ma ante que il retro-eat, il questionat ancor un ran, proquó in
ti land omnes coaca. Li ran respondet: «Nor felici land es quam necun
altri til su ultim angul organisat por nor Deo.» -- «E qui es do vor
Deo?» questionat li foreno. Li ran respondet: -- «Li storc.»

Li hom astonat se, que li ranes posse trovar felici su vive sub su Deo,
li storc. Il esset ínjust, li ranes have, tam minim quam omni altri
animales del munde un ánim homal, li sentimentes animalic totmen ne es
homan sentimentes; al masse total de ti specie animalic it fa absolut
necos, si in omni instant un fratre o un sestra es devorat del storc,
ili saltetta e coaca e canta índisturbat, quam si absolut necos vell har
evenit.

_Trad. F.Hg._




## Esque li sole nutri se?

Desde ínmemorabil témpores li fantasie del hom nutri se per imagination
pri li perition del munde. Quamcunc ti image picte se in li mente homan,
it es necessimen associat al idé pri li fine de omni vive sur terre.
Desde que li scientie ha penetrat li últim secretes del universe, ti
conceptiones pri li perition del munde presenta se nu anc in vestiment
scientic.

Li idé fundamental del modern speculationes es que li sole con ti-ci li
altri soles e stelles fix deve procurar se li calore alcú e que ti fonte
de calore, li transformation del element hidrogen in li element helium,
anc deve unquande exhauster se. Li calculationes queles on fat in ti
coherentie es advere sat tranquilisant: li quantitás de hidrogen del
sole sufice por ancor pluri milliardes de annus. Ma li justitá del
constatation fundamental per to ne es tanget.

Intertémpor, du astronomes anglés, Lyttleton e Hoyle conceptet ura altri
idé. Ili crede que li stelles fix, e do anc li sole, ne vive solmen de
lor capital, ma que ili anc have revenús. Li universe totmen ne es un
vacuum; it es plenat de materie, de un substantie extremmen fin, ma
támen substantie. On conosse mem in li spacie planetari talnominat
obscur nubes queles ne es altricos quam finissim materie quel manifesta
se per li absorption del luce venient del córpores celest situat trans
ili. In lor rapidissim currida tra li universe, li stelles fix trapassa
de témpor a témpor tal nubes de substantie e Lyttleton e Hoyle suposi
que ye ti ocasion ili rapte partes de ti substantie, acumula it e talmen
replena lor reserves. Ma si ti hipotese verifica se, to significa que it
vell durar ancor mult plu long til que li substantie del sole vell esser
exhaustet e que noi besona ínquietar nos ancor min mult pri li fine del
sole e un eventual perition del munde.

(Ex «St. Galler Tagblatt»)




## Concurs de traduction

Français: Mort aux requins!

Avant la guerre, presque toute l'huile de foie de morue «mauvais
souvenirs d'enfance!» venait de Norvège. Cette huile riche en
vitamines A est d'un grand secours aux jeunes mères qui nourrissent
leur bébé, aux enfants et aux adolescents dans leur croissance. Elle est
nécessaire même aujourd'hui pour conserver aux aviateurs une grande
acuité visuelle.

Or, un grand directeur de pêcherie eut l'idée d'étudier le foie des
requins qui pullulent sur la côte ouest des Etats-Unis. Il s'aperçut
qu'il contenait cent fois plus de vitamines A que celui des morues.

D'où le «boom» actuel sur les requins aux Etats-Unis où une chasse
acharnée leur est faite. Peu de gens s'apitoiront sur ce carnage.

Ples inviar li traduction a del supra textu al redaction de Cosmoglotta
ante li 1-ésim septembre 1942.

RESULTATE (Nr. de junio 1942). Noi ne recivet traduction del latin
textu. Esque it esset tro desfacil... o esque li latin es ancor minu
international quam su historie fat to creder?




## LI FRUMENT DEL FARAONES (Concurs nr. may 1942)

Un archeolog, hant trovat un grane de frument in un sarcofag quar vez
millenari, havet li idé plantar it. Ye su grand astonament, un dozen de
halmes surtit del suol, agrandat se, maturat e portat chascun quar vez
plu gross spicas quam li normales. Vice furnir un sixantene de granes
per spica, li frument-fenomen hat productet presc quar cent. To evenit
in august mil nin cent quarant e un. Li granes de ti unesim recolte
esset strax replantat e li duesim resultate esset egal al unesim: cent
sixant mil granes ha nascet del unesim pos solmen du generationes.
Desde, li studies continua in li plu grand mysterie...

(Trad. J.J.Joho)




## Noi desira colaboratores

Durant que generalmen li jurnales plendi pri un pletore de voluntari
colaboratores queles submerge li redactiones per lor contributiones
jurnalistic, noi experi che Cosmoglotta li fenomen invers. Noi recive
tre rarmen apt articules ex li ranges de nor letores e un plu activ
colaboration a nor revúe vell esser bonvenit al micri stab de
redactores.

Noi do peti nor amicos, subtener nos plu eficacimen in ti direction. Si
vu decovri interessant articules in li presse de vor pais, traducte les
e misse vor labor al redaction de Cosmoglotta. Si eventualmen vu ne have
li necessi témpor por far li traduction self, invia nos li original e
noi va far li labor in vor plazza. Tamen noi ne posse usar originales
scrit in altri lingues quam francés, german, italian, anglés, hispan,
portugalés, hollandés, o russ. Li contributiones adplu ne deve exceder
du págines de Cosmoglotta.

Particularimen noi vell apreciar li traductiones del max suggestiv e poc
conosset pagines del literaturas national: Cosmoglotta es li loc u tal
richesses posse far apreciar se exter li local circules linguistic.

Vor colaboration ne solmen va deschargear li redaction e permisser a nor
ductores dedicar lor témpor a altri, plu important labores, ma it va anc
far li revúe plu vivent e mult plu interessant. Naturalmen noi va dever
conservar li jure far un selection ex li contributiones recivet e
judicar self pri li aptitá por publication, ma to ya ne es un cose
particulari a nor revúe, ma un lege self-evident in li jurnalistica.

Noi mersia nor amicos anticipatmen pro lor benevolent auxilie e espera
que ja li proxim numeró de Cosmoglotta va ilustrar li resultates de nor
apell. Li redaction de Cosmoglotta.




## Subventiones e contributiones recivet (31.7.42)

Sr. E. Koeb, Fr. 2.—; Ed. Mayor, Fr. 1.50; Ferd. Haller, Fr. 1.—;
Major H. Tanner, Fr. 2.50; F. Tjernström, Fr. 4.—; E. A. Landén, Fr.
5.—; P. Piguet, Fr. 1.—; Dr. F. Haas, Fr. 17.35; J. Feierabend, Fr.
3.—; Johalf, Fr. 1.—; Ed. Mayor, Fr. 1.50.

Cordialissim mersí ad omnes!




## PRECIE DEL VOLLSTÄNDIGER LEHRGANG DE A. MATEJKA

Por li membres del OCCIDENTAL-UNION o del SCOED:

1 ex. Fr. 2.20 li ex.

2 -- 4 ex. Fr. 2.10 li ex.

5 -- 9 ex. Fr. 2.— li ex.

10 e plus ex. Fr. 1.90 li ex.

Por non-membres:

1 ex. Fr. 2.50 li ex.

2 -- 4 ex. Fr. 2.40 li ex.

5 -- 9 ex. Fr. 2.30 li ex.

10 e plus ex. Fr. 2.20 li ex.

Omni exemplares es inviat afrancat del INSTITUTE OCCIDENTAL, CHAPELLE
(Vaud), Svissia

ATENTION!

Omni separat exemplare deve esser revendit al precie oficial, to es Fr.
2.50.




## Che li borgomastre

In un litt comune, li borgomastre, quel es in sam témpor li sol spicero,
procede a un maritage. Il torna se vers li sponso e posi le li ritual
question:

-- Esque vu consenti prender quam legitim marita senioretta Leonie X?

-- Yes, senior borgomastre.

Tande li oficiario, in un moment de distraction, con un subride tam
graciosi quam comercial:

-- Esque yo deve invelopar it, senior?




# Cosmoglotta B 38 (sep 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. Tel. 9 56 56 Septembre 1942 -- Nró 38 (9)




## Anniversarie

Per li present numeró, Cosmoglotta inaugura li duesim serie annual de su
edition de guerre. Li labor-programma quel noi etablisset por li durada
del guerre es modest e li facte que li objectes fixat por li unesim 12
mensus ha omnis esset atinget ne es un rason suficent por fanfaronar li
labor realisat. To vell esser tam plu ínutil que li publica ya conosse
solmen un micri parte del total labor furnit, it es li visibil parte de
it (edition de Cosmoglotta e del nov manuale por germanes) quel ne posse
dar un autentic imagine del ver amplore de nor eforties. Ma li parte
ancor ínvisibil va trovar su concretisation in li resultates del duesim
annu e noi espera que tis-ci va plenmen satisfar nor estimat amícos e
letores.




Noi fa nos null ilusiones pri li quantitá de labor quel atende nos in li
curs del nov annu. It va esser mult plu considerabil quam noi self
desira, prendente in calcul li relativ modest auxilie quel noi posse
expectar in li present circumstanties. Ma to va esser por noi un rason
suplementari por duplicar nor eforties. Mersiante nor amícos por lor
valorosi apoy durant
li annu passat, noi peti les conservar nos lor fide anc durant li
venient témpores. Li victorie final va esser li recompense por nor comun
eforties!

_Cosmoglotta_





Devenir membre del
SCOED
es
un del max bon maniere auxiliar li Occidental-movement

Parte social Fr. 20.— sviss. Li aquisition de partes es ínlimitat.

SCOED -- CHAPELLE (Vd)




## Japanés quam nov lingue universal por asia oriental?

Li grand successes militari del Japaneses ha fat nascer un grand númere
de problemas politic e precipue cultural. It ne sufice conquestar un
imperia, on deve anc posser administrar it. To presupposi li usation de
un comun lingue oficial in li relationes con li popules submisset. Or
China, Burma, Malaya e Insulinde ne parla li sam lingue. On sercha do un
nov lingue administrativ por omni ti landes o plu exactmen on ja ha
trovat it, nam ti lingue evidentmen ne va esser un altri quam japanés.






Regretabilmen, li selection del lingue japanés quam lingue comun
complica li situation vice afacilar it. Li present scrition del japanés
consiste in un mixtura de ideogrammas chinés e de grafic signes
síllabic, nominat «Kana». Li provas, introducter li alfabet latin,
propagat per li «societé por li difusion del japanés romanisat»
(«Rômaji-Hiromekwai») ancor ne ha obtenet resultates positiv. To es
tant plu astonant que li Japanéses til nu ha monstrat se quam tre docil
disciples in li assimilation del cultura occidental. E it es un facte
que li mastrisation del scritura actual causa al Japaneses self presc li
sam desfacilitás al extranes. On constatat que circa un triesim del
scoleros queles on examinat pos finition del obligatori periode de 8
annus de instruction scolari, ne successa leer li max usual ideogrammes.
Qual vell esser li situation por li altri popules queles ultra li
desfacilitás del scrition japanés vell ancor
dever mastrisar li secretes del nipponic fonetica e gramatica?

It es do ne astonant que in Japan self on admisse que solmen un
«japanés simplificat», facilmen aprensibil de omni popules, vell
posser luder li rol de un nov lingue comun por Est-Asia. Qualmen on
concepte ti «simplification» to probabilmen li Japanese self ancor ne
save.

Támen, noi have un paralele con ti project in li prova, far adopter li
anglés quam lingue universal sub li form simplificat del «Basic
English» de Ogden. In ti ultim project, li simplification es obtenet
per li quasi supression del verb (remplazzat per tal-nominat
«operators») e li reduction del vocabularium al 850 max usual e max
important paroles.




Ci yo ne vole lassar passar li ocasion sin remarcar que ex omni
projectes de L.I. «Basic English» es sin contestation possibil li max
índecent. Ja li arogantie quel manifesta se in li justification de ti
prova de solution constitue un grav ofense por omni civilisat persones.
Sub li pretext que li lingue anglés es tro desfacil por li extranes, on
oferta les un «Pidgin-jargon» quel fortia li usatores expresser su
idés in li lingue de un infant de 8 annus. Por sparniar les li pena
aprender plu quam 850 vocabules on vole obligar les usar perifrases por
expresser notiones tam usual quam «civilisation, elegant, urgent» etc.
On interdicte les expresser se in lor natural e acustomat maniere e
expecta de ili que ili mey constantmen dissecter lor pensas e analisar
li signification del notiones talmen que ili posse esser expresset tam
bon quam mal li 850 paroles queles Ogden oferta a civilisat non-angléses
quam un osse a un can. Por li Angléses self to vell forsan esser comod;
li tot munde vell abassar se al usation de un anglo-saxonic jargon
infantesc
e ofertar se al rision del popules anglés-parlant queles naturalmen vell
continuar parlar un lingue civilisat. Li reciproc relationes inter
popules anglo-saxonic e li altris vell tande esser ti de dómino a
servitor quo vell esser un indignitá.

Ma lu max remarcabil es que li subtentores anglés de Ogden self ne vide
plu long quam lor nase. «Basic English» vell definitivmen fallir in li
precis moment u it vell esser usat quam L.I. e pro resistentie venient
del Angleses self. It es ya evident que it ne sufice parlar, on deve anc
comprender. Or, por esser fortiat memorar li 850 paroles queles forma li
restrictet vocabularium de Ogden e dever constantmen cuidar ne usar in
lor conversation altri paroles quam just ti 850 queles forma li sol
possibil base de intercomprension. Ma to es un ver tortura e it ne es
possibil imposir un tal sacrificie a homes con san rason. Támen li
exemple de «Basic English» va forsan servir quam modell al Japaneses.
It ilustra in maniere eloquent li lamentabil confusion quel reye li
mente de mani de nor contemporanes. On save e aconosse que li lingues
natural es ínapt por li rol de un L.I. ma on prefere violar li natura
plutost quam esser fortiat abandonar un fals principie.

Analog experienties posse esser fat in simil dominias. In Holland on ha
perductet un reform del ortografie e li scrition simplificat conosset
sub li nómine «spelling de Marchant» es obligatori in omni scoles.
Támen li presse in su grand majorité combatte li reform e continua usar
li anteyan ortografie «De Vries e Te Winkel».




Desde mult annus on anc lucte por un simplification del ortografie
german, ma til nu ne mem li scrition per minuscules, t.e. li max modest
e ínofensiv parte de ti reform ha incontrat
general aprobation. E to malgré que li avantages del reform salta al
ocules e que it existe plu quam un deciduene de motives, li unes plu bon
quam li altris, por li reform e ne un sol contra it. Van pena, li max
excellent argumentes rupte se contra li fortie del inertie! Por
justificar li refusa del reform on parla pri «apovration» del lingue e
on alega motives historic in favore del scrition antiquat benque on es
íncapabil aportar li minim pruva quam apoy por su assertiones. Ma in li
ocul del masses li max convictent argumentes es sempre tis queles
favorisa lor propri pigritá de pensa.

Omni ti obstacules alenta li marcha del progress, ma fortunosimen li
historie monstra que un cose quel es just e quel responde a un real
beson va sempre victer in un plu o min proxim futur. Lu sam va evenir in
li dominia del movement mundlingual. Omni provas imposir un solution ne
conform al postulationes del san rason es voet a un fiasco ínevitabil,
nam it existe leges queles resta eternmen ver e queles null fortie del
munde successa anihilar.

E to es por noi mundlinguistes li suprem consolation e li garantie por
nor victorie final.




## Li calvitá quam signe de virilitá

Li yun professor Hamilton del Universitá Yale ha fat un surprisant
decovrition. It constatat, ne que fortie e vigore es li cardinal qualitá
del combattent de guerre, ma que li tonsura es li signe del complet
virilitá. Il ha un grand númere de mannes queles pro quelcunc cause,
accident o hereditá, ne posset plenar lor max important functiones. Or,
omni ti mannes possedet un dens e bon nutrit capillatura. Il anc
constatat que plu li mann aproxima se al statu de plen virilitá e
vigore, plu li cadida del capilles augmenta.



Il do provat curar li malades per hormon-preparates queles infortiat e
invigorat les e li
resultate esset que li cadida de capilles accentuat se quant plu li
processu de virilisation progresset. Esque forsan ti decovrition va
ducter a un revolution del capillatura masculin? Ne li cadida del
capilles va in futur esser combattet, in contrari: li tonsura va
devenir li caracteristicum del mann viril e intrepid!

(Ex St. Galler Tagblatt)




## Ante li exámine

Professor: Ne desespera, corage! Corage!

Studiant: Corage? Quande mi cerebre es quam un desert?

Professor: Forsan it existe tamen quelc oases in li desert?

Studiant: Yes, certmen, ma esque li cameles va trovar les?

To es un micri specimen del textus in li just editet VOLLSTÄNDIGER
LEHRGANG de A. Matejka, quel ducte in agreabil maniere a un profund
conossentie de Occidental. Vu deve posseder ti libre! (Vide págine
108)




## Trist historie de simios

Cert simios del vast forestes primitiv de Brasilia have un grand
predilection por li dulci granes del mais. Li exploratores raconta, que
li indigenes profita de ti manie del simios por capter les sin pena.




Sub li árbores, sur queles li animales grimpa ordinarimen, ili posi un
grand botelle de aqua con un poc de máis. Li botelle deve haver un tam
strett colle, que un simio posse just far passar su manu sin tro grand
pena. Li simio vidente li botelle con máis descende del árbor e prende
un manuade de máis. Ma li punie plenat de mais ne posse passar li strett
colle del botelle. Advere li simio vell solmen dever
abandonar li mais por posser liberar se. Ma il ne posse prender ti
resolution. Il comensa lamentar e gemer quam si il vell esser in li
maxim grand dangere e prefere lassar capter se quam renunciar a su
nutriment preferet.

Talmen li simios del forestes primitiv. -- Tot altrimen naturalmen li
hom. Il renuncia voluntarimen al amat stimulatives por ne dever
destructer li valorosi materiales crud, tam necessi por li nutrition de
su infantes, precipue in li témpores del guerre.




## Li dentage aurin

De Buenos Aires on comunica nos li secuent historie divertissent:

Li Señor Antonio hat morit sub li manus del medicos. Pri to null dúbit
esset possibil; li sol question ancor a soluer esset li causa de su
morte. Pro to li cadavre de Antonio jacet in li sala operatori e atendet
li autopsie. E pro que li chirurgos havet ye ti die labores plu urgent
por curar li viventes, ili pensat que it vell esser sat temporan ocupar
se pri Antonio li secuent die. Támen, on ne posset lassar li morto
absolut sin gardator. Naturalmen on ne besonat timer que il vell
forcurrer, ma li regulament esset formal e li gardatores esset payat por
ti labor.

Li cadavre de Antonio esset do confidet al cuidas del gardator Sancho
quel, pos har un poc meditat, tenet li secuent monolog: -- Car señor
Antonio, tu sempre ha esset un bon vivent e tu esset mem sat rich por
posser payar te un dentage aurin. Ti-ci advere tu nu plu ne besona. Ma
si yo fa it fuser, it va aportar me un jolli beneficie e tu va har fat
un bon ovre posthum. Yo curre nequel rise, nam li seniores con li blanc
avantale ne va dissecter tu bocca. Pardona me, Antonio, ma tu dentage
aurin es plu util in li fusuore quam in tu tomb.



E hante dit to, Sancho mettet se a aperter li bocca de Antonio. Ma il
successat solmen disjunter li labies. Li dentes oposit un ínexpectat
resistentie a su eforties. Ili esset tam fortmen compresset quam si li
du maxilles vell har esset suldat. -- Ha! dit Sancho, tu vell dever
hontar pri tu aviditá. Por te li aure ha devenit sin valore, ma por me
it significa un bell fortun. Ma forsan tu va devenir un poc plu
conciliant si yo prova it con alquo plu fort.

E il serchat un cisel. Quande il posit it sur li dentes e dat un fort
colp por disjunter li maxilles, it semblat le que Antonio vat aperter li
ocules. Ye li secuent moment, it ne plu esset solmen un semblantie, ma
li ocules de morto esset realmen apert quam to es possibil solmen che
homes altmen astonat. E ne solmen li ocules, ma anc li bocca hat apertet
se e ex su gurgul venit un long e tre sonori hiada. Vidente to, Sancho
forjettat li cisel e fugit, plenat de horrore. Quande Antonio hat finit
su hiada e just ancor videt desaparir li gardator tra li porta il criat
indignat: -- Hé, hé, vale-necos de gardator! Ne forcurre, ma auxilia me
descender del table. Yo vole levar me, esque tu audi? Levar me, yo
vole!

Ma vice Sancho ad-curret li medicos del noct-equipe, avigilat per su
criada. Ili videt ínmediatmen que Antonio plu ne besonat un operation e
ancor min mult un autopsie. Ili auxiliat le descender del table e
explicat le li situation. Ma it ne esset tam facil tranquilisar li
pseudo-morto.

-- Catalepsie o ne catalepsie! il criat, qui permisset al gardator,
dissecter mi bocca? To naturalmen anc li medicos ne savet. Ma on finit
per saver it, pos que Sancho, ad-vocat, ha repententmen confesset su
pecca.




-- Ha! dit Antonio, per tu aviditá, tu ha
possibilmen salvat mi vive, nam yo ne save ca, sub li manus del medicos
autopsiant, yo vell har comensat hiar ancor in just témpor. Ma mi
dentage aurin tu va tamen ne reciver. Yo intente usar it ancor tam long
quam possibil. Quande plu tard, yo va esser realmen mort, tu va trovar
in mi testament li disposition que it legalmen apartene a te, sin que tu
besona furter it. Til tande tu deve atender. Ma que, si alquande yo va
haver li desfortun esser denov candidat por li autopsie, on comisse te
quam mi sol gardator de nocte, to yo ja nu interdicte in maniere absolut!

_(Ex «St. Galler Tagblattt»)_




## Precision

In nró. 35 de Cosmoglotta B (junio 1942), noi publicat un interessant articul
de nor coidealist J.J. Joho pri «Quelc surprisant orígines».

Interim on ha format li redaction de nor revúe de láter lingue-scientic
que li etimologies exposit de nor colaborator plu ne coresponde al
hodial statu del explorationes etimologic.

Noi ne conosse li fontes sur queles funda se li exposite de sr. Joho, ma
li ínnegabil e evident competentie de nor informator in questiones
lingue-scientic fa nos un deventie publicar li precedent rectification.
Red. de Cosmoglotta.

Response del autor del articul:

Yo posse solmen responder que mi fortes es li lexico latin-francés de
Fr. Noël, Paris, 1825, de quel yo traet li necessi informationes por mi
articul. It vell astonar me que li ancian lingues ha modificat se desde
1825; tamen yo vell reciver con interesse e plesura omni rectificationes
e altri interpretationes. On save que chascun erudit pensa altrimen; li
unes, por exemple, subtene que li terre es in fusion e li altris in
glaciation!

J.J.Joho

Redaction: Noi peti nor informator inviar nos li desirat rectificationes
queles noi va publicar.




## Concurs de traduction

Français: Ding, Din, Don

Les inventeurs sont incorrigibles! Une mode nouvelle s'attaque aux
chaussures à semelles de bois des femmes. C'est la mode des souliers
musicaux pour obscurcissement! Des bottiers de Paris essaient
actuellement de sonoriser les fortes semelles de bois qui sont
préalablement évidées comme un xylophone. Bientôt, vous pourrez, dans la
nuit, signaler votre présence par de petits airs variés selon que vous
marcherez ou courrez. Les Américains eux, préfèrent les clochettes
pendues sous le cou-de-pied.

On aura tout vu et tout entendu!

Ples inviar li traduction a Occidental del supra textu al redaction de
Cosmoglotta ante li 1-ésim octobre 1942.

RESULTATES: (Nr. de julí 1942)

De francés a Occidental:

Sr. W. GILBERT (Muret) : TB

Sr. G. PIDOUX (Yvonand): TB

Sr. G. BEVILACQUA (Pavullo): B

De german a Occidental:

Sr. E. WETTSTEIN (Erstfeld): TB



Ll TRI ARCHITECTES

In un cité chinés esset tri architectes; chascun constructet un turre.
Un jurie devet decider quel esset li max bon turre. Quande li
construction esset terminat, li jurie eat ye chascun del tri turres. Ti
del architecte La Tse esset tre bell, ti del architecte Wang Hu ancor
plu elegant, ma li ovre del triesim, Hao Li judicat íncomparabil. «Quo
vu pensat quande vu fat ti labore? Pro quo vu fat it?» questionat li
jury.

La Tse pensat a un fémina quande il elaborat li architectura del turre;
Wang Hu, a glorie e Hao Li hat pensat... simplicmen a su turre! Far un
turre tam bell quam possibil, to esset su desir.




## Comunication

Pro multilateral ocupation professional e extra-professional, li
subsignato ne successat durant li últim témpores, responder acuratmen a
su numerosi corespondentes. Il peti les excusar su long silentie e va
far lu possibil por satisfar su obligationes epistulari plu acuratmen
durant li proxim semanes. Támen il ne posse promesser responder sempre
per retro-posta, nam li circumstanties fortia le consacrar li max grand
parte de su líber témpor al preparation de nov editiones por
Occidental.

Il espera que su corespondentes e amícos va comprender to e il mersia
les anticipatmen pro indulgentie.

_A. Matejka_




## Spiritu de Occidental

On questiona nos quande va aparir li proxim liverationes de ti ovre. Li
actual guerre ne permisse nos, pro li ínpossibilitá interrelater con li
autor, continuar li edition de ti important publication. Noi espera
posser continuar it strax quande li relationes international va har
redevenit normal.

Til nu 4 liverationes, til págine 116, ha aparit e ili posse esser
comprat quam til nu, por li precie de Fr. 3.— sviss che li Institute
Occidental, CHAPELLE.




## Propaganda

Nor activ coidealist, sr. Major Tanner, fat inserter un curt recension
pri li just aparit «Vollständiger Lehrgang» de sr. Matejka in li Fögl
Ladina footnote:[Quel apari in Samedan (Samaden), Grisones.]
del 14 august 1942. Il reserva se un plu ampli recension.
Interim il responde in resuma al question «Quo es Occidental?» (Che
ais Occidental?) per li afirmation «Occidental es li populari latin».
Nor gratulatione a sr. Major Tanner.




## Subventiones e contributiones recivet (31.8.42)

Sr. E, Jenny, Fr. 2.—; K. Hamburger, Pr. 6.—; K. Bosshardt, Fr.
2.—; Ed. Mayor, Fr. 1.50.

Cordial mersí ad omnes!


## Fals numerotation de Cosmoglotta

Pluri letores conserva cuidosimen li aparit numerós de Cosmoglotta peti
nos inviar les suplementari numerós por completar lor colection. Ili ne
ha remarcat que:

Febr. 1942 Nr.31 (1) deve esser leet Nr. 31(2)

Marte 1942 Nr.31(2) deve esser leet Nr. 32(3)

Si támen un de ti numerós manca vos ples petir it del administration de
Cosmoglotta.




## Conserva cuidosimen li nos. de Cosmoglotta!

Pro que li edition poligrafat del actual Cosmoglotta ne permisse nos far
important stocks, noi consilia al felici possessores del ho-temporal
serie B conservar li cadernes con cuida, ili va devenir rarissim pos li
guerre e va esser quasi íntrovabil por li coidealistes ne possent
reciver les ho-moment.




## Important avise

Noi peti li inviatores de moné a nor postchec-contos ne obliviar indicar
sur li cupon, quel es destinat a nos, a quo ili atribue lor invia.

Ye ti ocasion noi fortmen recomenda far li comendes de literatura
directmen sur li cupon self del formulare del postal chec-contos.

To facilisa nor labor e impedi li sempre possibil erras e tardes.
INSTITUTE OCCIDENTAL





VOLLSTÄNDIGER LEHRGANG

Si vu ne ja possede ti max modern manuale de aprension de Occidental,
ples comendar it strax al Institute Occidental. Precie: Fr. 2.50. (Fr.
2.20 por li membres del O.-U e del Scoed)




# Cosmoglotta B 39 (oct 1942)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. Tel. 9 56 56 Octobre 1942 -- Nró 39 (10)




## «Natural» e «artificial» in li lingue

Li lingues artificial es un cose quel li scritores populari e mani
filologos combatte ancor hodie quam «ínscientic». Li max recent
judicament de ti specie noi extrae de un raport de sr. A Kring *) pri
li question del recomendabilitá de un lingue supranational (vivent o
artificial), misset al functionarios del «Europa-Union»' Zürich. Noi
lee ta:

____
Vu questiona ca it es recomendabil selecter un lingue artificial quam
idioma supranational. A to yo deve emfaticmen responder: NO! It ne es
nor tache intrar in concurrentie con Deo («wir sind nicht dazu berufen,
dem Herrgott ins Handwerk zu pfuschen») e constructer creationes
linguistic. On ya save que omni creationes homan contene necessimen
arbitraritás e tis-ci es tot simplicmen interdictet in li imperia del
spíritu, quam céterimen anc in li education e altri dominias del
cultura.
____





* ) Sr. Kring es li autor de un tre interessant libre intitulat DAS
WORT: Sprachliche Weltwanderfahrten (LI PAROL: Linguistic
peregrinationes tra li munde). Editoria: Schweiz. Kaufm. Verein, Zürich,
143 pág., precie brochat Fr. 6, ligat 7.50. It es scrit por li profanes
in linguistica e constitue por tis-ci un tre instructiv letura. It va
interessar nor letores saver que sr. Kring conosse Occidental e que il
declara considerar it quam li max bon sistema de lingue artificial.



Li lingue sembla do esser por cert filologos alquo misteriosimen
crescet, situat trans omni possibilitás esser influentiat, e ancor minu
esser fabricat, per volentie del homes.

Che un parte de linguistes, tal enunciationes es simplicmen li efect de
un deformation professional, ma mani altri adversarios del lingues
artificial (filologos e non filologos) simplicmen hauste su saventie ex
li lexico enciclopedic del annu 1900, pro que un edition plu recent ne
existe in li biblioteca municipal.

On vell facilmen posser liquidar tal criticas, posiente a nor
adversarios li question ca ili refusa glacie artificial o gallinas
artificialmen covat. Noi aconosse que noi ne posse fabricar un cavall
natural, ma noi permisse nos observar que anc automobiles e aeroplanes
have cert avantages.

Comprensibilmen omni to pruva poc o necos, nam un lingue es ni un gallin
ni un quadriped.

Noi mey do posir nos tre seriosimen e positivmen li question: «Quo es
natural» e «quo
es artificial?». In li forest virginal del Amazonas u null ente homan
ancor ha penetrat o in li impetuosi cavall quel fierimen galoppa préter
noi, noi have sin alcun dúbit li prototip de lu «natural». Nam li
cavall vive, it move se e calid sangue pulsa tra su venes. In revancha
li monument equestri, fondet ex bronze, ínmobil, quel presenta se a nor
ocules es un product del arte, li ovre de un celebri sculptor.

Ergo, «natural» es alquo nascet ex se self e sin auxilie del hom,
durant que «artificial» significa «ovre homan».




Ci noi vole strax far observar que precis e facilmen distinctibil
delimitationes inter «natural» e «artificial» ne existe. Li cavall
just mentionat presenta se con oreles, crine e caude talliat. It have
hufes ye li pedes. Esque
tal cavalles es trovabil in li «líber natura»? On va responder que
to es litt detalies e que in se self li cavall malgré to representa un
genuin e ínfalsificat product natural. Ma yo, per hasard, conosse li
historie de ti cavall e permisse me metter in dúbit su «naturalitá». Ti
cavall ne nascet sin li intervention del hom. Li cavallo ne ha electet
li matre de su yune in li líber natura e secun su líber volentie, ma li
elevator ha selectet self cavallo e cavalla por obtener un determinat
product de elevage. Esque li resultat es ancor «natural»?

Li conosseros del rasses canin va confirmar vos que mult de ti rasses es
absolut artificial. Por ex. «mopses» ne existe necú in li líber
natura. E esque li rose nigri es natural o artificial? E li
punie-grandi fresberes e li ananas queles li jardinero posi sur nor
manja-table, esque anc tis es «natural»? To es, justmen expresset
«natura con arte»; it es li natura directet secun li scope-consciosi
volentie homan; it es li arte crescet ex li natura.

Noi ne mey obliviar que mult productes artificial es hodie superiori a
lis natural. Por ex. li colorantes natural ne es comparabil pri puritá e
luce-resistentie al colorantes artificial. On prefere sempre plu li
cautchuc sintetic al cautchuc natural e li fabrication de objectes ex
materies plastic es un triumf del inventivitá homan.

Ma noi mey retrovenir al linguistic látere del question.




Li infant ne recive li lingue quam natural don junt con li pedes e li
manus o quam li bocca e li ocules. It deve aprender it. Ma li «corect»
aprension del lingue es possibil solmen si on represse constantmen li
instinctiv tendentie al formation del paroles e frases secun li leges de
analogie. Mani del inregularitás
existent in li vivent lingues (ne omnes!) debi lor conservation solmen a
ti cause, nam li instinctiv tendentie vers unification del
express-manieres vell altrimen bentost exterminar les.

Ti tendentie trova su max bon ilustration in li lingue scientic quel es
sin contestation possibil product absolut artificial. Li rádicas es
prendet ex mort lingues (grec e latin) e in li finales noi observa li
constant cuida, expresser li sam coses per li sam sufixes. Talmen noi
have li finale -it in paroles quam «dinamit, grafit, antracit, clorit
etc.» Tre numerosi es anc li finale -ol  (ex li parol «alcohol»
benque ci it ne es finale): carbol, naftol, fenol, cresol. Un altri
element de artificialitá noi trova in li metode del noviformationes per
acurtation de expressiones combinat: HAPAG --
Hamburg-Amerika.Paketfahrt-Aktiengesellschaft; FIAT -- Fabbrica Italiana
di Automobil Torino; UFA -Universal-Film-Aktiengesellschaft etc. Yo tace
pri formationes quam AOK (Armee-Oberkommando), Flak, Motpulk, etc. etc.

Por pruvar que tal novifomationes artificial ne restricte se solmen al
lingue professional, yo cita secun Schuchardt li secuent tre ilustrativ
exemple:







In li lingue madyar «minta» significa «mustre». Ti parol have mult
derivates e servi por un grand númere de combinationes; foneticmen it es
genuin madyar e servi tam bon quam alcun altri parol. Ma si un parol ha
esset fabricat in li retorte, it es ti-ci e ancor secun un fals recepte.
In svedés li parol «monete» traducte se per «mynt» e it esset
adaptat al laponic sub li form «mynta». In un old lexico laponic li
traduction «mustre» por «mintar» hat, pro un erra tipografic, esset
printat un linea plu bass, apu li parol «minta». Ta it esset
decovrit circa li annu 1770 de patre Faludi. «Minta» 
mult pleset le, pro que it amemorat le li madyar «mint a» (quam li) e
il transplantat ti scri- o print-erra laponic in li plu o min parent
lingue madyar u it, quam ja dit, prospera e «non olet» .

Li austrian fisico e filosof Ernst Mach dit unquande: «"`Metafisic`" noi
nomina omni tal notiones che queles noi ha obliviat qualmen noi ha
arivat til ili.» In maniere analog, noi posse dir: «natural» es por
noi ti coses e processes pri queles noi ne save qualmen ili ha nascet.
Li parol un mintatt es pri to un excellent exemple.

Ma mem plu intensiv quam in madyar, li fabrication de paroles ha esset
perductet in li lingues de pluri micri nationeg, pos lor elevation al
rang de lingues national. Yo mentiona ci li tchec, serbocroat, albanic,
provençal e li 'landsmaal' norvegian. Li reviventation del hebreic es
un altri exemple. Omni ti noviformationes es li ovre consciosi de
erudites, patriotes e poetes. Mistral, li max conosset de ti
reviventatores esset representat con lute in manu e li vocabularium in
li altri.

Cert noviformationes expande se quelcvez quam un maladie epidemic.
Jespersen cita quam exemple por un tal «mode-» sufix li finale -ería
quel significa un loc in anglés american. It comensat per «cafeteria»
(format per imitation del hispan) quel nascet in California e provocat
un real epidemie de simil formationes: chocolateria, fruiteria,
luncheteria etc. Un equivalent sufix es «-torium». Noi have ta
«barbatorium, printatorium, bobatorium, etc.»




Ante 25 annus, un jurnal danés ofertat un premie por li max bon surogat
del pesant parol «automobil». Li premie esset atribuet por li parol
quel expandet se tre rapidmen. On usa it hodie ne solmen in Dania, ma
anc in
Svedia e Norvegia. On forma con it anc combinationes e on ha mem derivat
un verb de ti parol .

On va dir que to es solmen poc exemples queles pruva nequo. Noi deve do
ci mentionar anc li normation lingual in li tecnic-scientic dominia u li
«tresor de paroles» es consciosimen regulat e sistematicmen directet
in su developation. E to eveni in un gradu quel ancor ne ha esset
atinget de null gramatico, null academie e null scole poetic.

Yo pensa que li exemples citat sufice por monstrar que un clar
separation inter «natural» e «artificial» in un lingue va in li max
mult casus sempre esser arbitrari. Mult elementes trovabil in li lingues
vivent es «artificial» e mult coses in li lingues artificial es
absolut natural e quant plu bon es un sistema, tant plu natural it apari
a noi. Si noi lee li frase: «Occidental es li comun lingue del Europan
cultura, nam it es li extract del lingues europan» tande it apari a noi
mult plu natural quam si noi vell vider li sam frase in chinés o
arabic.




Li inpossibilitá de un clar separation inter lingues natural e
artificial es anc aconosset de mani del max eminent representantes del
scientie linguistic e ili ha sempre defendet ti opinion contra li
majorité de lor colegos. Hugo Schuchardt di por exemple:

____
Si on vell
ex li «homunculus-»objection extraer li oposition inter «cose
crescet» e «cose fat», to vell haver null importantie por practica.
Noi ya remplazza in crescent gradu e con evident success productes
natural per productes artificial e processes natural per processes
artificial. Ma -- e per to noi quasi tucha li axe del discussion teoric --
un tal oposition totmen ne existe in relation al lingue: lingues
artificial e plu o min anc
natural, lingues natural es plu o min anc artificial.
____



[quote, Nik Yushmanov]
____
Karamazin introductet mult noviformationes in li lingue russ, noi nave
qui inventet les e noi mem plu ne pensa a Karamazin quande noi usa su
noviformationes queles ha devenit ja tot customal in li lingue russ.
____

«Tre bon», on va dir. «Noi aconosse qui in omni casus citat un
intervention artificial ha esset fat in li natural evolution del vive
lingual. Ma to omnicos es alquo totmen altri quam li invention de un
complet lingue. On ne posse inventer lingues.»

Regretabilmen ti argument semblantmen just es refutat per li existentie
íncontestabil de real inventiones lingual. Noi posse citar ci omni
«artificial» lingues frontieral e mixtet queles servi quam medie de
intercomprension inter popules de diferent rasses (por ex. inter
chineses e angleses); adplu li secret lingues («argots») del
studiantes, furteros e vagabundes existent ye omni témpores in multissim
landes.

Li arte del perfect jardinero ne consiste in li production de un rose
natural, ma in li selection del max bell e max bon exemplares, que
permisse le, per li sam medie quam li natura, obtener nov species per
cruceament e mutation.

Ti sam tache have anc li mundlinguist. Il victe li natura explorante li
leges del lingue e adaptante se a ili in li creation del idioma
supranational.

Secun O. Jespersen de A.M.



Un del maxim grand frivolitás del hom es, nominar ti o ta altri animale
«fals», quam si vell exister un ente quel es plu fals in su relationes
al altri entes quam li hom.

Christian Morgenstern.




## «BUMM!»

Pos que morit in Berlin li oldissim, tre reputat e meritosi ginecolog
Prof. Dr. Bumm, conosset pro su proverbial despecte por titules oficial
e por decorationes, on racontat li secuent anecdote:

Prof. Bumm esset unvez invitat a un soaré e incontrat ta un oficero
portant un imposant serie de órdenes quel presentat se a il per li
energic e tranchant declaration: «Baron de e a Ixenstein, general de
artilleríe!» A quo li adparlato respondet simplicmen: «Bumm!» Li
general mesurat li inconosset civilist per un sever regard e repetit,
accentuante chascun síllabe: «Baron de e a Ixenstein, general de
artillerie!» -- «Bumm!» esset li iterat response. Quande li oficero,
ye li cúlmine de indignation pro ti evident persiflation de su rang
militari e de su incorporation in li armé, repetit por li triesim vez su
refrane e reciver denov quam response ti ominosi «Bumm!», per quo li
afere semblat in su ócules har devenit matur por li duell, li hósped
felicimen intervenit e explicat li miscomprense.

_(Ex «National-Zeitung»)_




## Li association

It es admisset que li association es li sol grand medie economic quel
existe in li munde e que si vu ne associa li homes in li labore, in li
economisation, in li sucurs e in li repartition, li max grand númere de
ili va ínevitabilmen esser victime de un minorité intelligent e plu bon
providet per medies de success. Li association voluntari, ú chascun
intra e surti líbermen secun conditiones determinat per li experientie,
es li sol remedie eficaci a ti tri calamitás: li misere, li sclavitá e
li coruption.

_Lacordaire_




## In li protection del ciclope

Fabul de Pestalozzi (1746-1827)

In li témpores del ciclopes un debilon reflectet: «Yo vole confider me
a su protection, tande il fa me necos.»

«To es fat bon», dit li ciclope, «prende nu simplicmen ti fil in tu
manu, e yo vole ducter te, u tu deve ear a levul o a dextri.»

To aterret li debilon; su tot córpor tremet. Tamen il prendet li fil in
su manu. Ma ja li proxim matin li ciclop dit: «Ti fil vell posser
lacerar se», e il dat le un corde in su manu.

Poc dies pos to li gigant dit a il: «Li fil e li corde esset solmen por
li témpor de prova, in li future tu deve prender ti cable de protection
per li manu e jurar, que tu ne va lassar cader it, ni durant li die, ni
durant li nocte.»

Pallid quam un mort, li hom nu jurat quo ne esset possibil tener.
Bentost li cable cadet ex su manu e il ne hastat levar it del suol, sur
quel it cadet.

Pri to li furion colerat e dit: «To es ínfidelitá e perjurie, e to on
deve prevenir.» Parlante talmen il inligat su ambi manus per li cable
de protection. Talmen incatenat li mann gemit: «Beat es tis queles il
devora sin protection» e redat unvez durant un tot nocte per su dentes
a ti cable de protection e volet tramanjar it. Ma li monstru avigilat se
ante que il esset líber, e nodat li timet cable circum li titilliabil
coll e menaciat le terribilmen, contracter li nod pos li prim delicte
contra li sacri protection. Trad. F.H.



Un optimist, precipitat
desde un quaresim etage,
ye chascun fenestre clamat:
Til nu yo ha fat bon viage!




## Concurs de traduction

German. Wo ist es am dunkelsten?

Ist das nicht eine dumme Frage? Und doch ist es gar nicht
selbstverständlich, dass es in der Nacht am dunkelsten sei. Die
Verdunklung hat uns ja wieder gezeigt, dass selbst während einer dunklen
Nacht noch recht viel gesehen werden kann. Viel dunkler ist es bei
vulkanischen Aschenregen, wenn z. B. in einer Entfernung von einem Meter
eine helle Lampe nicht mehr gesehen werden kann. Noch dunkler, geradezu
unirdisch dunkel, scheint es in den Tiefen des Weltmeeres zu sein. Schon
in secht Meter Tiefe verschwindet das Licht fast vollkommen und bei 90
Meter war fast das ganze Spektrallicht verblasst, berichtet W. Beebe übe
seine Tiefseetauchfahrten. Bei 240 Meter Tiefe sah der Forscher nur ein
tiefstes, schwärzestes Blau, das man sich denken kann, eine geradezu
unirdische Farbe. Von 600 Meter an herrscht im Weltmeer völlige
Finsternis. Es scheint demnach in den Tiefen der Ozeane am dunkelsten zu
sein.

Ti textu traductet a Occidental es a inviar ante li 15 novembre 1942 al
Institute Occidental, CHAPELLE (Vaud).

ATTENTION! Desde nu, noi ne plu va atribuer apreciationes por li labores
de concurs quam indicat in li nr. 31, pág. 22 de Cosmoglotta B. Noi va
simplicmen publicar li max bon traduction recivet e li liste del
partiprendentes al concurs. Talmen chascun partiprendente va har li
possibilitá corecter su erras o decovrir un ameliorat stil.

Noi va comensar li regulari publication de textus del concurs desde li
proxim numeró.

RESULTATE: (Nr. 37, august 1942):

De francés a Occidental:

Sr. W. GILBERT (Muret)


## Reunion in lausanne

Ye li ocasion del venida a Lausanne de srs Dr. Haas (Winterthur) e
Hamburger (St. Gallen) srs Matejka (La Chaux-de-Fonds), Berger (Morges),
Mayor (Lausanne) e Lagnel (Chapelle), reunit se li soledí 20 septembre
in Lausanne por distusser li important problemas concernent li labores
linguistic e lexicografic.

Ili anc ha examinat cuidosimen omni questiones de editiones e de
propaganda.

Tal reuniones es tre productiv pro que ili permisse liquidar mult
problemas queles vell postular long corespondentie. In plu, to es anc un
excellent ocasion utilisar Occidental. On posse talmen vider quant
rapidmen li parlada deveni fluent.

Sres Dr. Haas e Hamburger anc visitat li Institute Occidental e ili
posset vider qualmen functiona nor tot organisation: Occidental-Union,
SAPO, SCOED, Cosmoglotta, Institute Occidental, etc.

Quáncam un general assemblé del SAPO vell har esset util, li
partiprendentes al reunion judicat preferibil procrastinar it por evitar
a nor membres alt expenses ferrovial. F.L.




## SCOED (Societé Cooperativ del Occidental Editiones)

Li membres del SCOED es ci informat que li intereste de lor partes
social por li annu 1941 (3%) es a lor disposition, in lor credite che
li Institute Occidental.

Ye ti ocasion, noi rememora a nor letores que li aquisition de un parte
social del SCOED es un deve por omni tis, queles desira li success de
Occidental. Li partes social es de Fr. 20.— sviss; ili posse esser
payat in quar ratas. Ples demandar li «Statutes» che li Institute
Occidental.



ADHERE A SCOED -- ADHERE A SCOED -- ADHERE A SCOED.






## Subventiones-contributiones recivet (30.9.42)

Sres A. Nordlund, Fr. 5.—; G. Ahlstrand, Fr. 1.20; Johalf, Fr. 1.—;
F. Haller, Fr. 1.—.

Cordial mersí ad omnes!




## Rectification

In li articul del ultim Nr. de Cosmoglotta B, «Japanés quam nov lingue
universal...», p. 100, ples leer talmen li frase desde li linea 13:
«Or, por esser comprendet del usatores de Basic English, li Angleses
vell in lor torn esser fortiat memorar li 850 paroles, etc...» (li
sublineat parte esset obliviat in scrition; noi peti li autor excusar
nos).




## Victorie! victorie!

Car coidealistes e letores!

Esque vu crede que vu va posser pussar ti eclatant cria «Victorie!»
per li plen fortie de vor pulmones, quam expression de vor ínlimitat
joy, si vu atende beatmen que un parte del laboreros de nor movement mey
har exhaustet lor tot forties por li realisation de ti success? Tot ne!

Noi besona li auxilie de OMNES.

Qualmen subtener nor eforties?

Tre simplicmen: CHASCUN MENSU, ples inviar a nor postchec-contos un
subvention, mem micri, secun vor possibilitás, per li anexet bulletin de
payament.

Guttes de aqua fi li grand riveres -- micri auxilies de multes junt fa
grand forties -- grand forties ducte al VICTORIE.

Do, ples ne atender deman por acter!




## In vor biblioteca ancor manca...

li «Vollständiger Lehrgang der internationalen Welthilfssprache
Occidental» de A. Matejka? Tande ples strax comendar it al I.O.:
Precie Fr. 2.50 (Membres O.-U., SCOED, Fr. 2.20)




# Cosmoglotta B 40 (nov 1942)

OFICIAL MENSUAL ORGAN DEL OCCIDENTAL-UNION

Redaction e Administration

INSTITUTE OCCIDENTAL, CHAPELLE (Vaud), Svissia

Serie B, poligrafat. (Tel. 9 56 56): Novembre 1942 -- Nró 40 (11)




## Pos li guerre!

Simil circumstanties genite simil situationes! Tis, queles ha travivet
li guerre de 1914-1918, ha ja constatat que li situation de ti lontan
témpor simila presc exactmen ti de hodie. Quam in li present guerre,
omni idealistic movementes, e precipue li interlinguistica, esset presc
completmen haltat. Li tot vive international, exchanges de idées, quam
de merces, semblat mort por sempre. Ne solmen li public interesse por li
lingue international esset presc null, ma li existent movementes, queles
in ti epoca restrictet se a Esperanto e Ido, regresset fortmen. On
posset creder que li munde inmerget se sempre plu in li desesperantie.

Ma, strax pos li fine del guerre, ja in 1919, malgré li general
aprobation de omni landes, on videt partú un extraordinari interesse por
omni problemas del vive inter nationes. To semblat quasi un revancha del
amore sur li tro long domination del odie. Evenit ínnumerabil congresses
international, quam si li popules esset pussat del beson de
fraternisation. E pro to li du lingues Esperanto e Ido, queles monopolisat
presc tot sol li atention del publica, developat se paralelmen durant
pluri annus con success, malgré li repugnantie del publica por lor
aspecte artificial. Occidental, creat in 1922, ha esset vermen propagat
sur un larg base solmen pos 1926, ma ha esset bentost genat del economic
crise, del menacies de guerre e poy del guerre self.



Ma, omnicos fini un vez, anc un guerre. On posse previder que strax pos
li recomensa del international relationes, li problema de un
international lingue va denov preoccupar li mentes e que li ocasion
propagar un sistema va nequande esser plu favorabil.

Adver li situation interlinguistic ne va esser li sam quam ante 25
annus: Ti-ci vez es presentat al publica un ver lingue international tot
pret, in sam témpor natural e regulari, e ne caricatura con aspecte
artificial, un lingue havent ja dictionariums e libres de aprension in
li cardinal lingues e precipue un stab de expert propagatores.

It es ver que probabilmen pluri de nor amicos va har desaparit in li
storm, ma omni campes va retrovar nos omnes in li sam statu de forties
quam ante li guerre, e ti statu esset tre favorabil por nos: in facte,
Occidental, per li númer de su adherentes, esset li duesim (pos
Esperanto), e per su qualitá it es sempre ínsuperabil.

Ma un cos, mem perfect, posse servir a necos si it ne es conosset e
usat. Li future del lingue international va depender ne nor zel e de nor
habilitá propagar it. Desde nu, noi deve preparar omnicos por recomensar
li propaganda strax pos li fine de guerre. Durant que li lucta continua
ancor inter li homes noi deve in silentie preparar omnicos, quo es
necessi por marchar ad-avan: dictionariums e grammaticas, textus
literari, manu-libres in omni lingues. Si noi ne posse editer les hodie
pro alt custas del printation e li raritá del paper, almen ili deve
esser pret in manuscrites.




It es un ver chance que nor centrale posset editer li «Vollständiger
Lehrgang» por Germanes, in quel sr. Matejka revelat se quam
un extraordinari pedagogo. Manca nos ancor li «Complet vocabularium» e
li «Gramatica» de Occidental. Noi save que ambi ovres es nu in
perfinition mersí al colaboration de pluri amicos del german Svissia.
Pro que li elaboration de tal ovres es tre long e tre desfacil on posse
dir que li printation va esser solmen un lude. Lexicologic ovres postula
tre profund conossenties linguistic e ne posse esser interprendet de
quicunc. Ma omnes posse ja auxiliar nor movement e preparar li victorie,
aprendente completmen li lingue e exerciente li parlada. Por successar,
un propagator deve scrir e parlar Occidental con grand fluentie e
certitá e ti fluentie ne es aquisitet in un semane.

Noi anc besona abundant textus, literari, scientic o amusant por
alimentar nor futur libres o revúes. Chascun posse auxiliar, traductente
a Occidental li max interessant articules o racontas queles on trova in
li national lingues. E in sam témpor, on va aquisiter li perfect
possession de nor lingue international, li fluentie in scrition e in
parlada, quel ne eveni sin perseverantie.

Do, car amicos, al labor! Ric Berger




## On scri nos...

[quote, "Dr. F. Mascanzoni (Bari)"]
____
Yo ne posse finir ti lettre sin expresser vos mi sincer admiration pro
vor ínfatigabil e ínexhaustibil activitá. Li Occidental-movement es li
unic movement interlinguistic quel ne ha haltat malgré li desfavorabil
situation actual. To demonstra que omni occidentalistes have fortie,
corage, perseverantie e ciec fide in li secur victorie. Do, sempre
ad-avan con nov corage!
____




## Citate



[quote, "E. Clerc"]
____
Li letura es creativ; li libre es un fortie quel avigila, stimula e fa
vibrar e acter omnicos, quo dormi celat in li «yo» del letor.
____




## Quo es li «radioestesie»?

«Li radioestesie es li totalité del docentie e del metodes per queles
on prova explicar li procede del aqua-serchatores originalmen nominat
«fontistes» o «rabdomancianes» e extender ti procede a altri
dominias» (Georges Barbarin).

Secun ingeniere Turenne, li radioestesie es li scientie del
desintegration.

Li orígine del radioestesie es tam old quam li munde. Esque Moses ne fat
«spruzzar» aqua per su vergette?

It esset conosset del Chineses. Li imperator Yu quel vivet circa 2200
annus ante Cristo esset celebri pro su scientie del undes e in ti land
con antic civilisation on usat currentmen li undes atmosferic in li
interesse del agricultura, por har captet les per special e max simplic
medies.

Li ingeniero Turenne ha demonstrat que li conche usat del indianos de
Mexico es basat sur un lege conosset de ili desde 5 000 annus. Li fores
de ti conche coresponde -- quam li lineale graduat inventet de il -- al 92
elementes de Mendeleef. Si on obtura un fore del conche nul analise plu
ne es possibil.

Li lineale de Turenne es usat por li analise del córpores e por li
mesura del longores de sanitá.

Hodie li adhesion al radioestesie de scientistes del rang de Eduard
Branly, Gustave Le Bon, Charles Richet, professor Darnosval, Georges
Claude, Georges Lakhovsky, Dr. Foveau de Courmelles (president del
section medico-farmaceutic de radioestesie desde 1935) fa suposir que ti
radioestesie va ocupar deman un situation de prim importantie.




Li radioestesie consiste in li caption del radiationes. Noi posse
distinter tis del sole, tis del aqua bollient, tis de un bloc de glacie,
tis del parfúm, tis del bruida, etc. Ma it existe tales queles nor
sensus ne posse capter. Támen omnicos emisse radiationes desintegrante
se: li aqua, li metalles, li microbies, li terra e li astres. Anc li
homes e ili recive tales. Cert de ti radiationes es beneficiosi, altris
ne.

Li radioestesie es comparabil al radio. Por audir un emission on regula
su aparate. On sincronisa li reception con li unde-longore del emission
e li voce deveni audibil.

Per li radioestesie, quel es basat sur li principie del lege del
similes, li operation efectua se in li sam maniere.

Quande on sercha un metall, on prende in manu un testimone metallic
identic al metall serchat. Li central sistema nerval con li nerve
simpatic es li receptor, li vergette o li pendul lude li rol de
alt-parlator.

Li radioestesie ha fat desde quelc annus un passu gigantesc quam omni
scienties, ma it have alquicos misteriosi quel acompania it desde su
orígines.

Li hom ne evolue con su secul, il refusa vider e audir. Il contenta se
per to quo esset yer, e ne vole ocupar se pri to quo va esser deman.

Ma plu bentost quam on pensa li témpor va imposir li radioestesie al
homes e far de it un evidentie. Pos har revelat li leyes del natura (e
to es secun me, su max grand rol) it va aperter vast horizontes al
serchatores, al scientistes e al medicos.

E li cortin va levar se sur nov témpores!

L. e P. Jauzin



Voltaire scrit a un genant quel persequet le per ínutil lettres:

-- Senior, yo ha morit,
talmen yo ne va plu posser responder al lettres quel vu invia me.




## Nocivitá del hipernutrition per vitamines?






Li articul con li sam titul in nr. 37 de Cosmoglotta B de august, p. 88
contene quelc valorosi reflectiones anc ínexactitás queles mult letores
certmen ja va har remarcat. Si un
fémina manjat omnidie un kilo de carottes durant pluri mensus
yelb-coloration de su derma explica
se tot naturalmen ex li specific color-materie del carottes. It es ja un
poc plu quam superficial, dir que li vitamines esset cause del
yelb-coloration, del grav afectiones del hépate e del renes e de
intoxicationes! It es do forsan interessant por nor letores, audir un
poc plu pri ti problema.

Ante 11 annus li nutrition-fisiologo prof. von Noorden avertit in un
discurs in Wien pri li «inundation per vitamines», pro que cert sortes
de vitamines vell posser accelerar li crescentie de carcinomas. Interim
ti assertion ha monstrat se quam absolut fals. Necun sol casu de un tal
damage per vitamines posset esser constatat in li tot munde civilisat
durant omni 11 annus. Anc li suspectes contra li tomates, eant in li sam
direction del carcinomas, es finalmen liquidat per li factes contrari.
Quo on vell posser adjunter a ti constatation es, que it concerne li
vitamines del natural nutrimentes, ma que noi ne ancor possede un
suficent grand experientie concernent li vitamines sintetic.




De un «inundation per vitamines» in li sens fisiologic on vermen ne
posse parlar, ma forsan de un «inundation per populari literatura pri
vitamines», per queles multes es seductet compensar su -- multvez
certmen solmen imaginat -- deficite in vitamines, ma per compras in li
apotecas e droguerías. Nam tal vitamin-preparates on posse comprar hodie
sin alquel impediment. Ti-ci líber vendition de tipic medicamentes, nam
altrimen on ne posse designar ti sintetic vitamin-preparates, ne sembla
esser
recomendabil. Si anc til nu on ne constatat damageationes, it acte se in
li maxim mult casus pri expenses ínnecessi, queles vell plu bon esser
fat por natural nutritiones vitaminosi, quam por exemple por salad verd,
pomes, caul, sauerkraut, tomates, pan nigri, etc., por nominar solmen
quelc nutritives specialmen vitaminosi recivibil anc hodie in li
témpores del guerre. Li líber usation de vitamin-preparates cela anc li
grand dangere, que li conservation del natural vitamines ye li
preparation del legumes es negliget, pro que on ya posse manjar un
pillul! Ma que li nutrition per pillules nequande da li sam resultate
quam li natural nutrition es clar por omni natural homes.

On deve anc ne obliviar un altri circumstantie, quel pruva que li usa de
vitamin-preparates sin selection special in mult casus ne es un apt
medie. Nam damages pro manca de vitamines
posse monstrar se anc malgré suficent contenete de vitamines
in li nutrition. Ja in
1937 li medico Julius Weber de Frankfurt monstrat, que in mult casus un
altri disturbation posse impedir li córpor absorpter li vitamines manjat
in suficent quantitá. It es do un tre íncert afere, receptuar por se
self un vitamin-preparate sintetic e negliger forsan li ver cause del
maladie. Solmen li medico posse e devet serchar omni circumstanties e
pos to constatar, que un tal prescription es recomendabil. Ma to
presupposi, que li concernent medico ha comprendet li importantie del
factor nutrition por li homan sanitá.




Ex li maxim valorosi aquisition del modern investigationes pri li
nutrition homan, li doctrin del vitamines, on ne deve far un idol. Ma
per restriction al natural contenete in vitamines del fructes e legumes
e li adjuntion de sintetic vitamines solmen in li casus u un tal es
pruvat quam necessi, on nequande va
posser parlar de un «inundation per vitamines» o de un «nocivitá del
hipernutrition per vitamines».

_Dr. H. secun Dr. P. in «Die Tat»._




## Prodigiosi fecunditá de quelc scritores

Fecund autores ha existet in omni landes civilisat.

In Francia, li max fecund autor, quel scrit por teatre, es Alexandre
Hardy. Il composit 600 pezzes e il es tamen minu conosset quam Arvers,
quel es celebri solmen per un sonette de 14 verses.

To es tamen poc in comparation del 1800 pezzes rimat de Lope de Vega
quel, ad-ultra, composit 21 tomes in-4 de divers poemas.

In li biblioteca de Oxford, on conserva 122 tomes in-folio scrit del
manu de Dodsworth, antiquario del XVIII-esim secul.

Li German Moser, compilator del XVIII-esim secul, ha lassat 700 libres
de queles 71 in-folio.

Un altri German, Krunitz, morit in 1796, composit tot sol un
encyclopedie formant 72 spess tomes in-8.

Li autor de Manon Lescaut, abate Prevost, ha scrit plu quam 170 tomes.
Li jurnalist Freron es li autor de 250 libres. Li catalog del ovres del
botanist Gail forma 500 págines in-4. Li manuscrit de un altri botanist,
Adanson, pri scienties besonat 120 tomes e 75 000 figuras.

Dingé, francés scritor, morit in 1832, ha lassat autograf manuscrites
ponderant 400 kilogrammes.



Linné, li grand naturalist del XVIII-ésim secul, conosset solmen 1000
rasses de animales. Hodie, li scientie conosse 4 000 000 de ili!




## Tra li presse

In li revúe sved «Moderna Språk» (Modern lingues), jurnal del
gimnasial professores de lingues, li redactor Dr Herman Söderbergh
recense li autobiografie de Prof. Otto Jespersen: «En sprogmands
levned» (li vive de un linguist). Mentionante li labores de Jespersen
por li interlinguistica, Dr. Söderbergh continua: «Jespersen, qui
nequande hat regardat ido quam tre idealic, poc a poc desaproximat se
del idistes, e in 1928 il surprisat li munde per un nov lingue, novial,
elaborat de il self. Ti lingue signífica un complet schisma con li
esperantistic ínnaturalitá, in part conservat in ido, e on posse dir que
novial just con occidental, elaborat de E. de Wahl, ha avansat ti
question un grand passu al solution. Li merite de Jespersen, e ne li
minim important, in ti dominion, es que il ha ganiat al interlinguistica
il respecte anc del linguistes».

Li nómines de nor lingue e su mastro es li sol cursivat in li concernet
paragrafes del articul. Li paroles es specialmen valoresi pro que Dr.
Söderbergh es conosset quam un del max ilustri linguistes sved. E.B.



DICTIONNAIRE FRANÇAIS-OCCIDENTAL de Ric BERGER

Noi informa li interessates que ti dictionarium es completmen exhaustet.

Li revision e reedition ja es previdet in nor plan de labores preparat
in august 1941.

Ti revision va posser comensar strax pos que li complet liste del
paroles de Occidental va esser terminat.

Noi va con plesura accepter li colaboration de coidealistes por
accelerar ti labor.




## Scoed

Con li present nr. 40 de Cosmoglotta B, noi adjunte li STATUTES del
SCOED tal queles ili ha esset adoptet in li constitutiv assemblé del 6
august 1939.




## Concurs de traduction

Hispan.



Independientemente de las fronteras de los estados, el aeroplano,
bramando, vuela a través del aire y lleva hombres y mercancías más allá
de los continentes y maros; la palabra escrita y hablada se precipita
con la rapidez del rayo alrededor de la Tierra; y, á pesar de esto, los
pueblos se hallan aislados unos de otros, por el idioma, casi como el
primer día de la confusión de lenguas. Las barreras de las mil lenguas
están aun muy altas. Vencer estas murallas, libertar el pensamiente de
las cadenas de la pluralidad de idiomas, sería ejecutar una obra de
cultura que formaría una época como la de Gutenberg. Hermosa utopía!
Hermosa realidad! La fórmula mágica por la que los pueblos cultos del
porvenir anularán las distancias entre sus modos de pensar ha sido
hallada y miles de hombres á quienes las lenguas nacionales han
separado, conságranse con ardiente entusiasmo á cambio de ideas y á
amistosas relaciones exclusivamente por medio de esta fórmula: La lengua
mundial!

Ti textu traductet Occidental es a inviar ante li 15 decembre 1942 al
Institute Occidental, CHAPELLE (Vaud).


### Resultate: (Nr. 38, septembre 1942):

De francés a Occidental:

Sr. W. GILBERT (Muret)

Textu de septembre: DING, DIN, DON




Li inventores es íncorectibil! Un nov mode ataca li sapates con lignin
soleas por féminas. It es li mode del musical sapates por obscuration!
Actualmen, parisan botteros prova sonorisar li spess lignin soleas,
queles es preliminarimen excavat quam un xilofon. Bentost
vu va posser, in li nocte, signalar vor presentie per variat ariettes
secun quam vu va marchar o currer! Pri li Americanes, ili prefere li
clochettes pendet sub li malleol.

On va har audit e videt omnicos!




## Al autores de libres de studie

Noi just aprendet que nor coidealist C. Varela hat ja fat li demí de un
«Complet gramatica de Occidental» e il questiona ca il deve continuar
su labore. Regretabilmen, li «Complet gramatica» ja es pret, perlaborat
de Dr. F. Haas in Winterthur. Si it ne ja ha esset editet, to es pro que
existe ancor detalies pri queles discussiones ne es terminat.

Do noi peti li autores de manuales o libres pri o in Occidental
benevoler sempre informar se che li Institute Occidental ca ja alquicos
es fat o ca ne existe alcun projecte in execution. Li labores de
preparation de medies de aprension por Occidental es enormissim e it es
absolutmen necessi que li sam labor ne mey esser comensat de pluri láter
in sam témpor. Noi deve laborar max rationalmen por preparar in li max
curt témpor li manuales queles noi besona.

Ad plu, li Institute Occidental have quam cardinal deve organisar ti
rational labores. Noi do peti omni autores informar nor centrale pri su
projectes max detaliatmen.

Noi mersia les anticipatmen!




## Corespondentie

Li secuent coidealistes sercha corespondentes:

H. Keck, Falknerstr. 5, BASEL (Svissia)

Dr. Francesco Mascanzoni, Via Calefati 27, BARI (Italia)



Li felicie consiste principalmen per acomodar se pri su destina e voler
esser quo on es. Erasme




## Subventiones-contributiones recivet (31.10.42)

Sr. Hamburger, Fr. 5.—; C.E. Sjöstedt, Fr. 3.—; A. Palmqvist, Fr.
3.—; Ed. Mayor, Fr. 1.50; A. Brand, Fr. 17.80; A. Debrunner, fr.
2.—; A. Lundgren, Fr. 2.—; B. Hammar, Fr. 3.—; L. Dahlerus, Fr.
15.—; E. Wettstein, Fr. 6.—; R. Berger, Fr. 6.—; T. Herlitz, Fr.
2.50.

SCOED: F. Tjernström, 1 parte.

Cordialissim mersí ad omnes!




## Rectification

Regretabilmen un omission esset fat in li articul de sr. Matejka
(«Natural» e «artificial» in li lingue international) del ultim nr.
de Cosmoglotta, pág. 112, linea 4. Ti frase deve esser: «In un old
lexico... pro un erra tipografic esset printat un linea plu bass, apu
li parol «minta». Ta it esset decovrit circa li annu 1770 de patre
Faludi.»footnote:[Ti original erra ha esset corectet in ti edition.
Editor digital.]

Noi peti li autor excusar nos!




## Recuperation!

Li Institute Occidental recupera li dextri parte del sviss bulletines de
payament e li levul del svedés, anexet in chascun numeró de Cosmoglotta,
per li intermediation del oficies del postchec-contos.

Ples ne obliviar ti max util auxilie por nor movement! Premersí
anticipat a nor auxiliatores!




## Li unesim folieton

«Robinson Crusoe» esset li unesim roman publicat in form de folieton.
On trave it in un anglés jurnal, li «London Post» quel publicat it del
7.10.1719 til li 17.10.1720. Li editor (ja in ti epoca!) efortiat cupar
li raconta in li max patetic moment, por far nascer li imperativ desir
leer li secuent numeró!




# Cosmoglotta B 41 (dec 1942)

OFICIAL MENSUAL ORGAN DEL OCCIDENTAL-UNION

Redaction e Administration

INSTITUTE OCCIDENTAL, CHAPELLE (Vaud), Svissia

Serie B, poligrafat. (Tel. 9 56 56): Decembre 1942 -- Nró 41 (12)




## Li duplic pronunciation de «c»

Per li anteyan discussiones in Cosmoglotta, nor letores save que un del
max grand «defectes» queles Esperantistes o Idistes crede har trovat
in Occidental es li duplic pronunciation de c. Mult de ili explicat nos
que ili ne comprende qualmen li autor de nor lingue introductet ti
«ínutil complication» in li alfabet pretendent esser international.

Plu un prejudicie es fals e plu it es tenaci, regretabilmen. Ti, quel
have li idé examinar li vocabularium international ne tarde convicter se
que in realitá sr. de Wahl havet un genial idé adoptente ti duplic
pronunciation. Lass nos examinar, por exemple, li serie de paroles
international de queles li adjectivic form per -ic genite nómines
finient per -itá. Nu! just pro que li líttere c have li son sibilant
ante e, i, omni ti adjectives genite li nómines in lor form natural, quo
ne vell evenir con un pronunciation unic de c. Curtmen dit li duplic
pronunciation de c es un absolut necessitá por conservar li vocabularium
international.




In secuent yo da un provisori list íncomplet de ti paroles con li
corespondent paroles in un lingue national (francés) e in un altri
lingue international. Yo selectet Ido pro que it provat, plu quam
Esperanto, atinger li internationalitá, do li comparation es ancor plu
interessant quam con Esperanto quel ne preoccupa se pri naturalisme in
li derivates. Chascun posse serchar anc li traduction in Esperanto e
in altri lingues national si il vole studiar plu profund li problema. Vi
por exemple li traduction de tri paroles con lor derivates in quar
lingues national:



Francés: Italian: Hispan: Anglés:

public pubblico publico public

publicité pubblicitá publicidad publicity

élastique elastico elastico elastic

élasticité elasticitá elasticidad elasticity

rustique rustico rustico rustic

rusticité rusticitá rusticidad rusticity

Mersi al duplic pronunciation de su c, Occidental retrova per su propri
regules li derivates per -itá pos li adjectives in -ic, quam monstra li
secuent list, quel ne es complet:

Modic (modicitá), periodic (periodicitá), elastic, electric, cronic,
cáustic, duplic, multiplic, unic, sferic, conic, lubric, catolic,
autentic, domestic, logic, public, pudic, specific, stoic, tonic, toxic,
rustic, excentric, etc.

Usante k vice c por li son dur, Esperanto e Ido naturalmen ne posse
obtener li derivates nominal con lor form natural. Ido, por exemple,
have publik, publik-eso (Occidental public-itá), elektrik-oz-eso (Occidental:
electric-itá), katolik-eso, autentik-eso, elastik-eso (Occidental: elasticitá,
quam in li lingues natural), rustik-eso (Occidental: rustic-itá), ecentrik-eso
(Occidental: excentr-ic-itá, derivat de centre, quo ne es li casu por li parol
Ido), etc.

On posse amusar se serchar in li vocabulariums de Esperanto e de Ido li
diferent manieres per queles ili traducte omni derivates e chascun vez
on va constatar que Occidental es sempre plu natural e plu regulari mersí a ti
duplic pronunciation de c. Si in prim visa, to sembla un complication,
on ne tarda convicter se que in realitá to simplifica li derivation.




Aceptente solmen un pronunciation por c, Ido devet introducter in
revancha divers finales
(-em-eso, -eso, -oz-eso, -iz-iv-eso) por traducter paroles sur queles li
lingues natural ha ja unificat se. Talmen: tonic-itá es dit in Ido:
ton-iz-iv-eso; pudic-itá es dit: pudor-oz-eso; caustic-itá:
mord-em-eso.

U es do li ver simplicitá?

Ti ultim parol fa memorar me mi unesim contact con Occidental: Yo ne
comprendet pro quo de Wahl hat selectet simplic, vice li paroles Esperanto e
Ido simpla; pro quo ti finale «ínutil» -ic? Subitmen li lúmine
penetrat me e yo pensat: naturalmen it es por formar simplic-itá, poy
simplic-issim, e yo tande comprende li titul del famosi german revúe
«Simplicissimus». Duplic idiot yo esset ne har perceptet to plu
bentost. Duplic? Sam illumination in mi cerebre! Naturalmen! Per
duplic, on forma duplicitá, anc duplic-ate (in francés duplicata).
Sempre plu genial, ti Occidental! Ma yo pensat ancor a multiplic! Pro
quo ne mult-opla, quam in Ido? Triplic idiot yo esset! Multiplic forma
multiplic-itá e anc multiplic-ation e multiplic-ande, e just pro li
duplic pronunciation del c omni ti paroles es conform al naturalitá. Mem
per triplic on forma regularimen li international parol triplic-e.
Realmen, quant regulari es li vocabularium international quande on save
remarcar it! Ric. Berger



TU NE DEVE OBLIVIAR....

que pos li fine del guerre, li problema del lingue international va
strax reprender un grand importantie. Tu deve esser pret auxiliar nor
marcha ad-avan aprendente ja nu completmen Occidental. Chascun die,
studie til complet assimilation li paroles de un capitul del
«Vocabularium del centres de interesse». E bentost tu va posser parlar
e scrir li lingue international tam bon quam tui lingue matrin. Talmen
it va esser te possibil obtener li DIPLOMA DE DOCENT de Occidental.




## Li scientie crea nov animales

Chascun save que it es possibil elevar animales e crear nov species per
nor propri volentie; li multiplicitá de nor animales domestic furni pri
to un ilustrativ exemple. Un continui e cuidosi selection crea nov
species de cunicules, gallines, canes e cates. Tal cruceationes inter
diferent rasses animal havet mem quelcvez plen success che li savagi
besties de nor jardines zoologic. Ma tal «novi» animales posse nascer
anc sin li intervention del hom e ili mem eveni sovente contra nor
volentie quam «promenade-mixturas» de nor rasse-canes o in li curs del
noctal aventuras de nor cates, por citar solmen li exemples max
conosset.

Ma li nov animales queles li modern scientie biologic es capabil crear,
have un tot altri natura. Ili ne constitue cruceationes de divers
species, ma variationes de cert existent singul individues. E it es li
saventie pri li activitá e essentie del hormones, quel furni nos li
medie crear tis-ci. Ti substanties queles es max sovente productet del
córpor self, regula li functiones del vive. Lor dosation anormal o lor
aparition in anormal témpor posse pro to haver li max grav consequenties
por li organisme.

Un particulari importantie deve esser atribuet al hormones queles es
secreet del glandules germinativ, it es del organes de procreation. Ili
efecte ne solmen in lor propri sfere de activitá, ma che li hom e che li
animales superiori ili condetermina in grand parte li tot caractere, li
structura corporal e li functiones omnidial. Li cardinal diferentie
inter tauro e bovo furni pri to li max populari exemple.




Ma mult plu efectiv es li activitá del hormones che li animales
inferiori, quam por ex.
li amfibies. Ci li diferenties inter li divers stadies del evolution
(queles che li hom forma un progression continui) es mult plu distintiv.
Li ran, por exemple, passa su tot yunesse quam larve in li aqua. Li
transformatione del larve al rane es efectet per li glandul tireoid quel
in su torn es regulat per un hormon del hipofise, situat in un anexe
cerebral. Normalmen (e in li natura sempre) ti activitá comensa in un
stadie de evolution precismen determinat, a saver strax pos que li
glandules ha atinget li necessi maturitá. Ma si por exemple on alimenta
yun ran-larves per substanties tireoidal, on posse obtener lor
transformation a ranes long ante li normal periode de transformation e
ti ranes es tande ver nanes, queles li natura nequande ha productet. Ma
si on forprende che li ran-larves li glandul tireoid, li larves ne posse
transformar se e ili deveni larves gigantesc queles anc ne posse esser
productet altrimen quam per procede artificial.

Simil experimentes ha recentmen esset perductet in li laboratorias
biological del CIBA in Basel (vide li raport de Dr.fil. Paul Gasche in
li revúe «CIBA»). Larves de salamandres a queles on dat li sintetic
hormon tireoidal «thyroxin» e li hormon «percorten» exeat li aqua,
lor ver element, ja pos 11 dies quam miniatur-salamandres, durant que
sin tractament per percorten ili vell har fat to solmen pos 19 dies (ma
tamen ancor plu temporan quam normalmen).




Li exploration pri li activitá del glandul tireoid ha anc explicat li
biologic enigma de un tre curiosi animal, li mexican batracian queles li
possessores de aquariums conosse sub li nómin exotic «axolotl». Ti
strangimen aspectent animale passa su tot vive quam larve in li aqua,
sin posser transformar se in li adult amfibie quam quel it vell dever
viver
sur terre. On ha constatat que li axolotl advere possede li glandul
tireoid quel per su efectivitá vell posser possibilisar su
transformationes in statu adult, ma it ne posse far to pro que li
productivitá del hipofise-hormon es deficient. It manca do al
axolotl-larve li necessi hormon del glandul tireoid quel efecte li
natural transformation. Si on da it ti hormon, on posse, secun volentie,
producter li specie del adult axolotl vivent sur terre, quel sin ti
intervention artificial ne existe in li natura! Anc ci li biolog
successa arbitrarimen inmixter se in li labor del natura (der natur ins
handwerk pfuschen!) e creat un animal quel altrimen ne vell viver.

Ma un special curiositá es li espadpisc. It ha ja recivet del natura li
don, posser changear su sexu. Li poc eclatantmen colorat e gross-curt
fémina posse quelcvez, mem pos har parturit plurivez vivent yunes,
transformar si in un sexualmen productiv mascul. To manifesta se ne
solmen per un complet transformation de su organes de procreation: li
nov mascul monstra anc li conduida e li magnific coloration quel
caracterisa li representantes de su sexu. Anc ci li metamorfose es li
resultat de un activitá hormonic quel posse esser realisat secun
volentie in li aquarium per administration de perandren, li hormon
germinativ por mascules. It efecte mem che yun animales queles
exteriormen ancor ne monstra alquel signes del sexu.

It ne es possibil, evaluar ja nu li possibilitás queles oferta nos li
artificial influentiation de animales inferiori per hormones, ni
previder li efectes queles li activitá del hormones va possibilmen haver
sur li superiori organismes. In omni casu, li sistematic exploration
quel vide li sviss scientistes in li unesim ranges, ha aclarat
considerabilmen cert manifestationes ancor ínconosset til nu.

(Ex Nationalzeitung) Hanns U. Christen




## Sorcieríe in li gardarobe

Li hasard havet un grand responsabilitá in li afere, ma li confusion
esset realmen causat per li «verne-standardpaletós» quel li grand
fabricas de vestimentes masculin hat lansat sur li mercate e queles vell
presc har provocat du tragedies matrimonial.

Li sorcieríe comensat che signor Calvi, un del buró-chefes del firma. Su
marita hat decovrit in li tasca de su paletó un lettre de amore quel
esset tant ardent que li signora ardet pro colere. Benque Calvi jurat
que il ne havet li minim idé pri li provenientie de ti lettre e que li
expeditora esset le completmen ínconosset, su marita preferet abandonar
li hem por quelc témpor. Un die plu tard li diaboleríe continuat che li
brav libre-tenero Rossini. quande li marita de ti-ci brossat li
verne-paletó, ella decovrit -- in li substoff! -- li fotografie de un
pretti yun dama quel -- o honta! -- semblat har arivat a un etá de adminim
16 annus e adplu esset vestit per un balne-costum de limitatissim
dimensiones. Anc ci li balbutiat excusa del libre-tenero que il in su
tot vive ancor nequande hat videt ti yun puella ne trovat credentie e li
pace domestic esset perdit.

Un tre curiosi decovrition fat li celibi calculator Signor Marchi quande
il volet ferroglattar su paletó. Il trovat in li tasca interior un
lettre-covert sin adresse e in li covert quelc lire-notas con un litt
pezze de paper sur quel il posset leer: «Ples excusar li tard payament,
Giovanni». Marchi conosset null Giovanni e il anc ne memorat posseder
un credite che quelcunc amíco. Il ruptet su cap pro ti enigma, ma
finalmen il ne posset far altrimen quam conservar li moné.




Curt témpor pos to it advenit que li buró-chef Calvi e li libre-tenero
Rossini intrat un vésper in sam témpor in li gardarobe e extendet
lor manus por prender li sam paletó. Chascun de ili credet que li paletó
esset li sui. E poy on subitmen constatat que li sam paletó del sam
grandore e probabilmen provenient del sam furnitor existet in tri
exemplares.

Per to li sorcieríe esset explicat. Li seniores Calvi, Rossini e Marchi
hat comprat in sam témpor un «verne-standardpaletó». E li hasard fat
que Signor calvi hat per erra retornat a su hem con li paletó de Signor
Marchi quel contenet li lettre de amore del amíca de ti senior. Rossini
hat captet li paletó de Calvi e li poc vestit puella sur li fotografie
esset li filia de Calvi quel ye ti témpor esset pensionaria in un
institute. Signora Calvi hat suet li litt image quam talisman in li
substoff del paletó de su marito. Marchi, in su torn retornat in su hem
vestit per li paletó de Rossini quel contenet li lire-notes de Giovanni.
Li superexcitat nerves del seniores hat fat lu restant por completar li
confusion. E nu li tri victimes subridente e emoet inbrassat unaltru e
decidet passar junt un agreabil vésper. Támen ili ne obliviat prevenir
li damas Calvi e Rossini queles naturalmen interruptet strax li
hostilitás e es denov completmen convictet pri li fidelitá de lor
maritos.

(Ex St. Galler Tagblatt)



Inquietitá.

Quande li anglés predicator Spurgeon morit un avise esset posit sur li
porta del eclesia u il customli parlat.

«Senior Spurgeon ha departet al ciel ho-matin ye 10 cloccas».

Tande un ínrespectosi manu scrit infra: «Tri cloccas pos-midí. Ne ja
arrivat. Noi comensa esser anxiosi. Sant Petro».




## Un tribe sin lingue

In li morasses del Amazona, exploratores ha decovrit un inconosset tribe
de quel li cardinal caracteristica es li absentie de lingue; ti savagies
usa, por comunicar lor pensas, solmen quelc sones e mult gestes.

Li «Quurungas» -- talmen ti Indianes es nominat del vicin tribes --
ignora li usation de cabanes o hamacs queles es tamen conosset de omni
altri Indianes. Ili ignora anc li pluparte del utensiles familiari al
Rubi-pelles.

Li sones, queles ili usa, expresse max sovente status de anima. Talmen,
por manifestar lor mal humor, ili cria hutututu. Li vocale u reveni
sempre; pro to ili esset nominat «quurungas».




## Li desfacil problema

Crear un lingue international con aspecte natural es facil. Desde 60
annus, mult simil lingues ha esset publicat. Por exemple Weltsprache
(1887), Kosmes (1888), Anglo-Franca (1889), Myrana (1889), Mundo-Lingue
(1889), Nov Latin (1890), Universala (1893), Nuove-Roman (1897), Lingua
Komun (1900).

Ma omni ti lingues adoptet li paroles international sin posser derivar
les de un radica. Li desfacilitá combinar li regularitá con li
naturalitá esset tro grand por omni autores de lingues international.
Occidental, nascet in 1922, es li sol lingue in quel su autor successat
ti combination. Pro to, it es li sol lingue natural quel successat.




## Chinés lingue

Li unesim tom del chinés dictionarium ha just aparit. It contene 478
págines consacrat a un sol parol «ji» e a su 11 000 significationes in
chinés! Li partisanes del «unsensitá» o monosemie vell haver mult
labor a far in China!




## Concurs de traduction

Francés. Le corps et l'esprit.

Le grand philosophe américain Santayana comentant récemment la
«résistance des Européens aux difficultés matérielles» parla du secret
du corps humain. Du corps d'un homme moyen, a dit Santayana, pesant 70
kg, on pourrait tirer assez de matières grasses pour fabriquer sept
morceaux de savon, du carbone pour 9 000 crayons et une quantité de
phosphore nécessaire à 2200 têtes d'allumettes. Mais il y a bien autre
chose encore dans le corps humain: la pensée, le souvenir,
l'imagination e ce souffle immortel que l'on appelle l'âme. Et c'est
cette «autre chose» qui permet aux Européens de résister à la pénurie
de tout, des aliments, su savon, du charbon et même des allumettes.

Ti textu traductet a Occidental es a inviar ante li 15 januar 1943 al
Institute Occidental, CHAPELLE (Vaud), Svissia.

RESULTATES: (Nr. 39, octobre 1942)

De german a Occidental:

Sr. F. MASCANZONI (Bari)

Sr. C. VARELA (Perpignan)

Sr. E. WETTSTEIN (Erstfeld)

Textu de octobre: U REYE LI MAX GRAND OBSCURITÁ?




Esque to ne es un stult question? Ne absolutmen, nam it totmen ne es
tam self-evident que it es durant li nocte que li obscuritá es max
grand. Li obscuration ya ha monstrat nos que mem durant un nocte obscur,
tre mult coses es ancor visibil. Mult plu grand es li obscuritá durant
cindre-pluvies, quande por exemple un clar-lucent lampe plu ne posse
esser videt in un distantie de un metre. Ancor plu grand li obscuritá
sembla esser in li profundores del mare; on vell ta presc posser parlar
pri un obscuritá interran. Ja in un profundore de 6 metres li luce
desapari presc completmen e
ye 90 metres presc li tot lúmine spectral hat pallidijat, quam raportar
W. Beebe pri su viages plongeatori. Ye 240 metres de profundore li
explorator videt solmen li max profund e max nigri blu imaginabil, un
realmen interran color. Desde 600 metres, li obscuritá es complet in li
ocean. Li max grand obscuritá sembla do reyer in li profundores del mar.




## Tra li revúes

REVÚE INTERNATIONALE DE STENOGRAPHIE (Aimé Paris), 11 Ch. Ritter,
BIENNE.

Mersí al afabilitá de nor coidealist Ed. Bieller, ti estimat revúe
publicat in su numeró 5 (sept.-oct. 1942) un plen págine de textus in
Occidental (pág. 401) prendet ex Cosmoglotta. JOURNAL SUISSE DES
COMMERCANTS, anexe del nr. 11 (novembre 1942). Ti numeró publicat un
recension del «Vollständiger Lehrgang» de sr. Matejka. It dat tre bon
resultates.




## † J. Züllig

Noi aprendet li morte del old idist J. Züllig.




## Durant que ancor furia li guerre....

... Cosmoglotta regretabilmen es restrictet a poc págines, just
suficent por mantener li vive in nor movement, insuficent por satisfar
li legitim beson leer bon articules e extender su conossenties.

Ma on ne deve obliviar que just ante li guerre esset editet scientic
ovres ancor ignorat de multes. In li hodial povritá de intellectual
alimentes, ti ovres es ancor plu apreciat. Omni occidentalistes deve
completar su conossenties studiante:

- li interessant historie de nor lingue in li quar cadernes ja aparit
  de «Spiritu de Occidental»;
- li classificat vocabularium de Occidental in li «Vocabularium del
  centres de interesse».






## Subventiones-contributiones recivet (30.12.42)

Sr. A. Landén, Fr. 5.—; H. Keck, Fr. 5.50; Ch. Piaget, Fr. 5.—; A.
Hagmann, Fr. 1.—; Ed. Mayor, Fr. 1.50; A. Dalhem, Fr. 5.—; Johalf,
Fr. 1.—; N. Stälberg, Fr. 2.—; E. Gämperle, Fr. 1.—; R. Bauer, Fr.
5.50; H. Björkman, Fr. 5.50.

SCOED: Sr. H. Keck, 1 parte.





Durant que ancor furia li guerre... (secue)

li complet gramatica de Occidental in li Lehrgang de A. Matejka, quel
aparit ante quelc mensus.

Vice lamentar pri li hodial manca de jurnales in Occidental, it es plu
bon utilisar to, quo ja existe. Comprante nor editiones on auxilia nor
centrale in ti desfacil témpores.




## Occidental-Union

Li membres del Occidental-Union es petit payar lor contribution por
1943, to es Fr. 1.50 plus un liber contribution por Cosmoglotta.


## Cosmoglotta

Li prova lassar líber li abonnament a Cosmoglotta ha dat bon resultate.
It possibilisa a tis, queles have un bon situation financiari, plu
facilmen augmentar su contribution; de altri parte, li coidealistes,
queles es ledet per li actual situation, posse payar un plu modest
contribution.

Tamen, con li facilitá inviar li contribution in li curs del annu in un
o pluri vez per bulletin de payament anexet in chascun Nr. de
Cosmoglotta, noi opine que singul abonnate have li possibilitá auxiliar
nos. Li edition de un revúe mem poligrafat, in li actual témpor, postula
sat alt expenses!

Noi joya har posset far aparir Cosmoglotta in 1942 con 12 numerós e 144
págines!




# Cosmoglotta B 42 (jan 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) Januar 1943 -- Nró 42 (1)




## Vers li future?

In li comense de ti nov annu, quo noi posse desirar a nor letores? Sin
dubitá, li venida de un tre proxim pace, quel vell permisser a omni
homes viver por altri scopes quam mortar su ínamicos, dar les li
possibilitá reprender lor relationes cultural, queles es hodie sempre
plu desfacil e posser laborar por un ideale civilisatori plu elevat quam
nu.

Por li Occidentalistes, li max alt bondesire es ti del proxim complet
success de lor lingue. Ínpatient coidealistes va forsan strax responder:
«Noi fortmen espera it, ma quande it va evenir?»




Li historie doce nos que existe necun dominia in quel li success evenit
sin combattes, sin perseverantie, sin energie e fide in li future de lor
promotores. Noi, Occidentalistes, secuet un via desfacil pro que li
projectes de lingues international practicat til nu hat terribilmen
nocet li idé de un lingue international. Quant frequentmen on audi ti
parol por expresser li idé de jun jargon: «To es Volapük! To es
Esperanto!» Li cultivat homes, queles es li prim in li beson de un
L.I., strax sentit li inferioritá de ti projectes e ili tant oposit se a
lor difusion que durant mult annus li problema de un L.I. fat poc
progresses. Certmen, noi ne posse acusar li cultivat homes har impedit
ti idealistic realisation pro manca de spiritu progressistic! Noi deve
plu bon serchar li causes de ti ínsuccesses in li projectes self. Ti
homes ne desira amusar se con un infantin
jargon: Ili besona un perfect instrument, quel va auxiliar les in lor
labores omnidial.

Li aparition de Occidental ha dat al partisanes del lingue international
un nov fide in li realisation de ti idé. Li judicies, queles recive li
centrale de nor movement monstra que ti fide es justificat. Sempre plu
ti testimonies pruva que Occidental «entusiasma» su usatores. On scri
nos: «Si yo vell har conosset Occidental plu bentost, yo vell har
interessat me ja desde long al L.I.». In fact, noi deve utilisar nor
tot forties por convicter li «grand publica» que nu un perfect
instrument de intercomprension existe e que nu li via es apart a su
success.

Mult signes monstra al ductores de nor movement que lor perseverant
labor durant long annus ja producte fructes. Noi posse afirmar, sin fals
modestie, que li plu desfacil annus, tis queles permisset a Occidental
prender un plazza inter li practic projectes de L.I., es nu passat. Poc
a poc li obstacules va esser eliminat. Un via luminosi aperte se. Noi
solmen besona numerosi colaboratores activ: Plu ili va augmentar
rapidmen, plu noi va avansar con rapiditá sur li via del complet
success.

Pro to, chascun letor deve devenir un colaborator. Noi ja audi vor
response: «Yes, yo vell colaborar, ma regretabilmen, yo ja es tant
ocupat que yo ne va trovar li necessi témpor!». Esque vermen vu ne have
témpor por auxiliar nos? Noi es persuadet pri lu contrari.

Vi quelc exemples de colaboration: Chascun have li possibilitá adjunter
un prospecte pri Occidental in un lettre a su conossete, a un amico. In
un discussion, it ne es desfacil ducter li conversation pri li problema
del L.I.; necos es tam suggestiv quam far leer un textu in Occidental,
nam strax on comprende, secun su gradu de instruction, complet frases o
textus.



Vu anc posse inviar al Institute Occidental li adresse de un person quel
vu ha interessat a nor lingue, o anc un micri contribution por li
propaganda. Ma si vu have quelc líber témpor, vu posse scrir un micri
articul quel vu invia junt con un prospecte al redaction de vor jurla
(jurnal?); si ti-ci ne inserte it, vor pena ne va esser ínutil, nam li
redaction va saver que vu es un adherent de Occidental, que ti lingue
vive e que it deveni sempre plu conosset. Adplu, si vor líber témpor es
sat grand, li Institute Occidental have suficent labores por ocupar vos
in li dominia quel interessa vos.

Ancor un consilie: Ne oblivia, chascun die, ante indormir vos,
questionar: «Quo yo ha fat hodie por Occidental?» e «Quo yo va far
deman por Occidental?». Ti questiones va certmen far miracules. Ples
provar...

In fine, esque nor letores ne vell prender quam linea de conduida por
1943 lu secuent:

Intensiv studie del lingue, preparation personal por li propaganda e
devoet colaboration con li organes de nor movement?

Do, car letores, al labore: li future de Occidental depende de chascun
de vos!

Fred Lagnel




## Humor

Li humorist american Mark Twain, in li fine de un literari banquett,
esset invitat discurser pri li literatura in general. Il levat se e, con
trist mime, dit:

«Li tema quel vu peti me tractar ne es tre gay, nam yo pensa que Homer
es mort! Virgilius anc es mort e Dante, e Shakespeare e Gothe anc! e yo
self, ho-vésper, senti me ne in tre bon standa!»

Pos quo, il sedentat se.

ENIGMA: Ti, quel possede me, ne confesse it; ti, quel recive me, ne
conosse me, e ti, quel conosse me ne vole me.

Response: li fals moné.




## Sempre li sam prejudicie!

Un sviss studianto, quel aprende Occidental, scrit a nor Centrale ye li
15 decembre 1942:

____
Esque to es ver (quo un Idist dit me) que Occidental es tro desfacil
por homes ne bon instructet per li scol, por exemple li paisanes, li
ovreros, etc. e que it es solmen por li homes savent ja pluri lingues
extran?
____

Desde 15 annus, noi protesta contra ti stupid acusation del Idistes. Ne
possent negar que Occidental es plu atractiv quam Ido por li erudites,
ili suposi que, in revancha, it deve esser plu desfacil por li
non-instructetes!

Yo ne save qualmen nor concurrentes judica li intelligentie del paisanes
e ovreros, ma ili sembla rangear ti classes de conciteanes sur li sam
scale quam li negros del central Africa e mem plu bass. Yo ha docet
durant 13 annus a yun scoleros paisan e yo posse certificar que ili have
un spiritu plu lucid e apert quam un parte del restant Idistes. Pro quo
Occidental ne vell esser tam facil a ili quam Ido? Pro que it ha
eliminat li fals logica del derivation Couturat? ti logica quel vole
fortiar nos dir tradukuro vice traduction, plu-bon-ig-ar (con ig!) vice
ameliorar, limit-iz-ar vice limitar, etc., etc. desfigurante talmen per
miles e miles li paroles natural del vocabularium international.

Li Idistes ha ja obliviat que ti argumentes del «paisanes e ovreros»
esset just usat del Esperantistes por condamnar Ido, quo indignat les
chascun vez. Pro quo ili fa nu quam li Esperantistes? In realitá, por
conosser li gradu de desfacilitá del divers lingues international on
vell dever far experienties e solmen poy, on vell decider, nam un
imaginari opinion ne es un argument scientic. Til tande, li
Occidentalistes sviss, queles es presc omnes ancian propagatores de Ido,
have li jure responder:



Noi, qui usa paralelmen Ido e Occidental, es plu bon plazzat por judicar
vu, quel usa solmen Ido. Esque on posse citar un sol hom quel, pos har
experit Ido e Occidental, ha finalmen preferet Ido? Mem laborero o
ovrero? in contrari, li evolution ha sempre ductet a Occidental in omni
classes del societé. E it ne existe efectes sin causes!

Noi vell esser grat al Idist, autor del supra-mentionat opinion,
explicar nos pro quel vocabules o regules gramatical Occidental es plu
desfacil quam Ido por li non-instructetes, e on va haver un interessant
discussion! ...

Ma on posse paríar que it va preferer li silentie! R. Bg.




## Un precios constatation

On save que ante quelc annus Esperanto ha esset admisset quam talnominat
«lingue clar» del telegraf-administrationes de pluri landes e ti facte
ha naturalmen esset largimen explotat por li propaganda in favor de ti
mundlingue. Anc Ido obtenet li sam avantages. In realitá ti resultate ne
es realmen brilliant; it pruva simplicmen que Esperanto ne es considerat quam
lingue «normal». Occidental nequande besonat oficial aconossentie quam
«lingue clar»; it ha sempre esset considerat quam tal del divers
telegraf-administrationes e telegrammas in Occidental es partú acceptet
por transmission ye normal conditiones, quam to eveni por omni vivent
lingues. Li facte aludet del esperantistes transforma se do realmen in un
índirect condamnation de Esperanto e in un compliment por Occidental.




Ma li sam causas genite hodie consequenties ancor plu remarcabil. Li
relationes epistulari con nor amicos in extrania es actualmen
desfacilisat pro li absentie de direct e rapid comunicationes, ma ili
tamen ne es totalmen interruptet. Noi continua reciver sat regularimen
lettres ex landes neutral e belligerant. Ma qualmen ti lettres,
scrit in Occidental, successa trapassar li censura? Nam ili es
comprensibilmen omnes censurat sive del un o del altri o mem de ambi
potenties belligerant. Esque noi deve admisser que in chascun buró de
censura sede un Occidentalist? To vell esser remarcabil, si noi pensa al
armé de censores e al multitá de burós de contral existent. Mem si to
vell esser li casu, li esperantistes vell refusar creder it, nam ili ya
sempre sublinea li micrissim númere de nor adherentes e oposi it a lor
propri armé de «fideluloj». Li sol explication quel on posse furnir in
ti casu es, que por posser censurar textus in Occidental, it ne es
necessi har aprendet ti lingue e que on posse mem ignorar completmen su
existentie. On va certmen conceder nos que null functionario del censura
in quelcunc land lassa passar un textu quel il ne completmen comprende.

It es desfacil imaginar un pruva plu convictiv pri li ínmediat
comprensibilitá de Occidental e noi es grat al functionarios del
censuras por ti preciosi e ínrefutabil confirmation del cardinal qualitá
de Occidental quel es li secur garant de su final victorie. A.M.




## Li ossette del morte

Sub li reyatu del Grand Elector, un mortation evenit in Berlin, causat
grand bruida. Rose, li unic filia de un farmero, esset trovat assassinat
proxim un fontane. Du soldates, Ralph e Alfred, queles ambi hat cortesat
ti yuna, esset arestat.




Li testimones, queles esset citat, hat videt les ambi in vésper ante li
mortation, ma ambi negat omni partiprense a ti crímine. Alfred, li
preferet rivale, de quel li conduida esset ínreprochabil, confesset ya
har incontrat
Rose avan li fontane, ma proclamat su ínnocentie. Ralph, de su láter, li
ver culpabil, persistet in su negationes.

Pro que li judicos desesperat obtener alcun lúmine pri ti afere, li
Elector, plen de fide in li justicie de Deo, ordonat que ti du homes mey
esser submisset al prova del judicament de Deo: on decidet far luder les
con ossettes e ti, quel va har obtenet li max litt númer de punctus
devet esser condamnat quam mortator.

Ye li fixat die, li Elector presentat se, circumat del corte e
acompaniat del judicos e del patre del victim. Li du ossettes esset
posit sur li pelle del tambur; Ralph prendet les ridente, jettat les e
obtenet du six! To es li maximum del punctus; li assistentes constatat
it con emotion. Alfred por qui omni espera semblat perdit, agenuat se,
levat vers li ciel un regard plen de fide, e pregat in medie de un
solemni silentie; poy il levat se, e criat vocosimen: «Auxilia me,
potent Deo, tu conosse mi ínnocentie!» Poy il jettat li ossettes. Un de
ili ruptet se in du demis ex queles un presentat six punctus e li altri
un, durant que li altri ossette monstrat egalmen six punctus. Il ha
talmen obtenet deci-tri punctus. Tande Ralph, completmen terret,
confesset que il hat fat li mortation in un access de jalusie.

In memorie de ti intervention de Deo por salvar un ínnocent, li Elector
ordonat que li dividet ossette esset conservat in li museo del reyal
palace de Berlin ú it es ancor hodie conosset sub li nómine de «ossette
del morte».




## Scene del vive futur

Seniora es in visite. Ma on voca la in li telefon
e li afollat voce de su yun domestica es audibil: «Seniora, seniora,
reveni strax. Yo es inmixtet in ti omni files e comutatores: li
alt-parlator es covrit de glacie e li glaciere canta: "`Parla me pri
amore`"».




## Li «Europa-Union» e li lingue international

Un del 18 directives del «Europa-Union» por un nov Europa postula li
egalitá de omni cives, del sexus e lingues. Por garantir ti egalitá
concernent li lingues es necessi li introduction de un unitari lingue
auxiliari, unionante li popules.

Li preparatori labores del E-U in li divers dominias: juristic, social,
militari, etc. problemas es fat in divers sub-comités. Li maxim recent
de ti subcomités es ti por li introduction del lingue international, de
quel li assemblé inaugurativ evenit li 12.12.1942 in Zürich.

Li deliberationes dat li unesim resultate, que un lingue ne posse servir
quam lingue auxiliari pro politic motives e pro tro grand desfacilitá in
li aprension e specialmen usation. Un simplificat lingue national anc ne
es possibil pro politic motives e pro que li homanité besona un lingue
suficent por tractar inter li nationes omni cultural problemas, scientic
questiones, diplomatic contractes etc. E támen it deve esser possibil
pos curt studie usar ti lingue in viages e simplic corespondenties
international etc.




Poy on discusset pri li divers projectes de lingues constructet e
decidet in fine, que solmen un del tri projectes: Esperanto, Ido,
Occidental posse esser prendet in consideration. Far li selection del
definitiv lingue international naturalmen ne esset intentet in ti prim
reunion. On consentit que in li redaction del 18 directives del E-U on
indica specialmen quam scope: introduction de un unitari mundlingue
auxiliari (Esperanto, Ido, Occidental), e que li partiprendentes mey in
prim studiar plu profundmen li principies de ti tri lingues, por quel
scope li centrales del tri lingues va furnir li necessi materiale. In li
jurnal mensual del E-U «der Europäer» li redaction va indicar
in chascun numeró li adresses del tri centrales de Esperanto, Ido,
Occidental.

Li prim assemblé ha monstrat clarmen, que li subcomité labora in plen
conscientie del alt responsabilitá de su tache, que it ne va lassar
influentiar se solmen del hasardal hodial statu del númere de adeptes,
quel es ya in omni casu negligibilmen micri in comparation al enorm
masse de homes queles va usar li final mundlingue, ma que it va
considerar solmen li qualitás del lingue e li intrinsic possibilitás
devenir li ver e unitari mundlingue auxiliari por li tot homanité.

Noi desira al comité por li introduction del mundlingue auxiliari bon
success in su futuri labores e es pret auxiliar e subtener it in su
nobil tendenties. F.H.




## Occidental in li presse

DER EUROPÄER, Basel, nr. 1, januar 1943 insertet un articul «Lingue
auxiliari international» in quel on parla pri li problema tractat in li
supra articul. Pos har dat exemples pri li accentuation e li
pronunciation in Esperanto, Ido e Occidental, on comensat li publication
del «18 punctus por un nov Europa» in german, Esperanto, Ido e
Occidental. Noi ne dubita que li letores va talmen posser instructer se
pri li valore de ti tri lingues! Li redaction adjuntet li adresse del
tri centrales mundlinguistic. -- In li sam numeró aparit un recension
del nov manuale de studie de sr. Matejka «Vollständige Lehrgang».

Li secuent jurnales publicat recension pri li libre de sr. Matejka:

GLARNER NACHRICHTEN, nr. 290, 12 decembre 1942. DER SCHWEIZER ARBEITER
(Flawil), 12 dec. 1942. BUND (Bern), 16 decembre 1942. NEUE ZURCHER
ZEITUNG, 18 decembre 1942. P.T.T.-UNION, 18 dec. 1942. OBERLANDER
TAGBLATT, 18.12.1942. EMMENTHALER NACHRICHTEN, nr. 149, 181.12.42.




## Concurs de traduction

Italian. La leggenda del tè

____
I cinesi raccontanto che tredici o quattordici secoli or sono, un
religioso chiamato Darma sarebbe venuta dall'India in Cina per
diffondere in quel paese la convinzione dell'esistenza del vero Dio.
Per predicare il buon esempio egli imponeva a se stesso le più dure
privazioni, digiunava e trascorreva le notti a pregare. Affaticato e
vinto qualche volta dal sonno, per proseguire ininterrottamante nei suoi
atti di fede pensò di tagliarsi le palpebre e di seppellirle nel suolo.
Ne spuntò un bell'albero coperto di foglie. Il pio apostolo,
segretamente, assaggiò quelle foglie e s'avvide che esse gli davano
forza, fugavano il sonno e mantenevano in attivitá la sua mente. Egli
raccomandò subito quell'alimento ai suoi discepoli, e l'uso del tè in
Cina si diffuse.
____

Ti textu traductet a Occidental es a inviar til li 1 marte 1943 al
Institute Occidental, CHAPELLE (Vaud), Svissia.

RESULTATE: (Nr. 40, novembre 1942)

Sr. J.A. SAUTTER (Winterthur)

Textu de novembre 1942:

____
Índependent(men) del frontieras del states, li aeroplan vola bruientmen
roncante tra li aer e transporta homes e merces trans li continentes e
mares; li scrit e parlat parol precipita se con li rapiditá del fúlmine
circum li terre e malgré to li popules trova se isolat de unaltru pro li
lingue, presc quam ye li unesim die del confusion del lingues. Li
barrieres del mill lingues es ancor tre alt. Victer ti mures, liberar li
pensada del catenes del multiplicitá del lingues vell esser executer un
ovre de cultura quel vell inaugurar un epoca quam ti de Gutenberg. Bell
utopie! Bell realitá!



Li magic formul per quel li instructet popules del futur va supresser li
distanties inter lor pens-manieres ha esset decovrit e millenes de homes
queles ha esset separat per li lingues national, consacra se con ardent
entusiasme al exchange de idés e a amical relationes exclusivmen per
medie de ti formul: Li mundlingue!
____




## Li laude del cameles

Li camel es advere poc a poc remplazzat in li deserte de Nordafrica e de
Arabia per automobil e per li aeroplan, ma ancor hodie on defende con
grand zel li valor de ti quadriped. In facte li importantie de ti sol
marchero tra li desert es ínnegabil. De un document de propaganda pri li
camel, publicat in Egiptia, noi extrae inter altricos:

Li camel posse currer chascun die 30 milies durant pluri semanes. It
posse viver sin alimentes e sin aqua durant quelc dies. It furni a su
possessor carne e lacte. Ex li camel-capilles on fa tapisses e
vestimentes. Li pelle servi al fabrication de tendas e li sterc es usat
quam combustibil. It do ne existe in li tot munde un animal plu util
quam li camel.

_(Trad. de J.A. Sautter.)_


## Un micri confusion




«Hallo, servitor! Nu yo sede ci durant presc un hor. Esque yo ne posse
esser servit?» -- «Pst! senior professor, ci on ne posse parlar con alt
voce. Vu es in li sala de letura del biblioteca public.»

-- Un seniora scrit a su marito por petir moné. Li marito telegrafat:
Manca anc a me, mill besas. Li marita respondet: Moné ne plu necessi,
mill besas dat altres. Strax ella recivet un chec postal de mill francs
de su marito.

-- Nor avantage es nor motiv. Quo noi fa pro ti motiv, vale ci, ma ne
ta, u nor vive termina se.




## Subventiones-contributiones recivet (31.12.43)

Sr. Ed. Bieller, fr. 7.—; Ed. Mayor. Fr. 1.50; H. Leuthold, Fr. 2.80;
Ch. Marguerat, Fr. 3.—; J. Ritter, Fr. 3.—; M. Stöckli, Fr. 5.—;
E. Jenny, fr. 2.—; Johalf, Fr. 1.—; K. Hamburger, Fr. 3.—; J.A.
Sautter, Fr. 1.80; K. Erni, Fr. 5.—; M. Huguenin, Fr. 1.80; M.
Lässer-Meier, Fr. 2.—; Ed. Mayor, Fr. 4.50.

SCOED: A. Hagmann, 1 parte

A. Matejka, 2 partes.

Cordial mersis ad omnes!




## Cosmoglotta

Noi rememora que li abonnament a Cosmoglotta va restar líber por 1943.
Noi peti li persones queles ha recivet nor jurnal durant 1942 e queles
ne ha ancor inviat nos alcun contribution benevoler inviar it sin tardar
si ili vole reciver nor revúe regularimen durant 1943.

Noi mersia ci omni coidealistes queles ha payat plu alt contributiones o
ha inviat nos subventiones. To permisse inviar li revúe a coidealistes
queles ne posse inviar nos moné pro li actual situation: ili monstra un
spiritu de ver solidaritá.


## Tarde aparition de cosmoglotta

Desde quelc mensus, Cosmoglotta ne posset aparir tam regularimen quam
antey. Noi deve dar explicationes a nor letores. Vi: Li cause es
simplicmen un important augmentation de omni labores concernent nor
movement. de altri parte, omni colaboratores del Institute, queles
exerci chascun su propri profession, have anc periodes u ili posse
consacrar minu mult témpor a nor lingue. Támen, noi espera bentost
posser reganiar li perdit témpor. In omni casu, ili posse esser cert que
nor revúe va continuar aparir chascun mensu del annu, to es 12 vez in
actual formate e disposition.

_Red._




# Cosmoglotta B 43 (feb 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) Februar 1943 -- Nró 43 (2)




## Esque li situation interlinguistic va ameliorar se?

Si on considera que li interruption del vive international, e anc del
propagation del interlingue, comensat ja tri o quar annus ante li
guerre, e dura do desde 7 o 8 annus, e que nequande li munde esset tam
trublat per apovration de capitales, per transplantation de families,
desaparition de mannes in li guerre, interdiction publicar jurnales
interlinguistic, on questiona se esque un tam long storm ne va har
radicalmen ruptet li movement interlinguistic.

Sin dubita! Li situation ne plu va esser li sam. Ma to ne va esser mal
por noi. Vi pro quo: Apovration? ma just li moné falsat li ver scale
del valores ante li guerre. Li sistemas semi-artificial quam Esperanto, Ido,
Nov-Esperanto, queles esset subtenet de mult mecenes, posset brilliar
per numerosi revúes queles dupat li publica pri lor ver valore
intrinsic, durant que Occidental devet figurar solmen per micri revúes
pro que lor redactores sin moné devet calcular solmen con li
abonnamentes, mem durant li economic crise.




Dislocation del movementes? Ma de to va resultar un renovation del
cadres. Li homes queles va ocupar se pri interlinguistica pos li guerre
ne plu va esser li sam. To significa li partial desaparition del
mentalitá ilustrat in Esperanto per Rollet de l'Isle e Spielmann e in Ido
per de Beaufront sur qui omni argumentes scientic
o linguistic glissat sin penetrar. Ínutil discusser con tal
conservatores. Lor position dependet de lor caractere e ne del valore de
tal o tal sistema. Completmen ínsensibil al idé de un evolution.

Evidentmen simil caracteres va maner ci e ta in li nov Europa ma sin
posser mantener lor ancian influentie. Esque vu ha remarcat que, quande
vu ha interruptet durant long témpor un ocupation, vu reprende it con
altri ocules; vor anteyan opiniones, vor anteyan prejudicies apare quam
infantesc o mesquin. Un ínsensibil evolution evenit in vor spiritu
malgré aparent desinteressa. On vide denove quasi con nov ocules.
Curtmen dit, on judica con plu grand maturitá sin esser influentiat del
atachament sentimental por un ancian sistema.

On posse expectar do que pos li guerre li ancian Esperantistes e Idistes
va reconsiderar li problema del lingue international con plu apert
spiritu e, avan Occidental, ne plu reacter quam li tauro avan un rubi
toale. On di sempre que li témpore es un grand medico e que it cura li
vúlneres e calma li passiones. Noi do posse esperar que ye li recomensa
del international relationes, ili va har obliviat lor ancian rancores e
concordar con noi que nor postulationes «internationalitá del radicas,
del afixes e del gramatica» es postulationes legitim.

Si Zamenhof e Couturat ne successat atinger ti maximum de
internationalitá, to ne es un rason por ignorar li labores del altres e
combatter les, vice esser content del progress obtenet.




In un activitá interlinguistic ja long (desde 1912) yo havet li chance
penetrar completmen li genese de du lingues international, it es Ido e
Occidental, e yo ne posse impedir me desvelar li ínsuspectet diferentie
in li metode
de elaboration del du lingues.

On crede facilmen, por exemple que Ido esset creat de un Comité de
scientistes. Yo self developat ti tema in un brochura scrit in favore de
Ido in 1919 («La langue internationale de l'avenir»). Ma 2 annus plu
tard, penetrante in li archives del Delegation, yo esset terret del
veritá: in realitá Ido esset fat de Couturat presc sol. Contrarimen a
to, quo raconta li oficial documentes, de Beaufront, Jespersen e Leau
fat presc necos, quo yo posse pruvar per li corespondentie (quel es in
mi manus) de Couturat al supra-citat personalitás. E to destructe li
legende pri li valore de Ido quam resultant de un «judicie de
scientistes». In Ido, li vocabularium quel constitue li fundament del
lingue ha esset elaborat de Couturat con quelc criticas de Jespersen, e
to in li curt témpore de 4 mensus in hiverne 1907-1908. In quel maniere?
Yo amusat me recopiar e classificar li discussiones e decisiones
concernent ti elaboration e devet sempre haltar stupefat avan li levitá,
li debilitá del argumentes.

In hasard, yo prende un exemple. Por li francés narrer, Esperanto di rakonti;
ma Couturat opinet (tre just) que on deve haver ci un radica special por
un nuancie tre marcat.




In facte, quam «Progreso» nr. 20 ha explicat it plu tard, F. narrer es
preferibilmen historic, raconter es preferibilmen imaginari, do sovente
fals, fictiv. Volente adopter ti unesim radica in Ido, Couturat scrit
naracar in su list (parol existent ancor hodie in Ido). Tande Jespersen
objectet que narar es plu bon pro que li ac ne existe in li lingues
national. Ma Couturat respondet: in contrari, yo es tre content pri ti
ac. On deve vider li substantive: naro di necos e fa memorar Narr
(follo) a un Germano. Naraco evoca strax li parol international
narration.

Ti rasonament fa nos comprender de u veni li ínnumerabil erras in li
lexico de Ido, erras queles su adeptes de hodie prova con mult pena
eliminar, sin har fat ja li decesim del labor quel es tro grand.

Examinante li vocabularium international, noi trova:



Anglés: to narrate, narration, narrator, narrative.

Francés: narrer, narration, narrateur, narratif.

Hispan: narrar, narracion, narrador, narrativo.

Italian: narrare, narrazione, narratore, narrativo.

Pos ti bell concordantie in li vocabularium, Ido fabrica:



narac-ar, narac-o, narac-ero, narac-ala.

Do, ne un sol del paroles Ido es conform al internationalitá. It es
astonant que ni Couturat, ni Beaufront, ni Jespersen o un altri
scientist perceptet que alquo esset claudicant in li gramatica de Ido,
un gramatica quel fortia mutilar presc omni derivates natural pro li
absentie del sufixes international -ion e -or.

Vide nu Occidental: mersí al regules decovrit de de Wahl, on forma con
un perfect regularitá:



narra-r, narra-t-ion, narra-t-or, narra-t-iv.

On comprende nu: ti fals sufixe ac, per quel Couturat ornat kuracar
(vice curar), legacar (vice legar), profanacar, violacar, rotacar,
dominacar, etc., etc. esset in realitá un specie de mal truc por provar
retrovar li international derivates per -tion, nam li sol termination o,
heredat de Esperanto, dat mal derivates (kuro, lego, profano, violo, roto),
queles ne suggeste li action corespondent. Ma esque it ne esset plu
logic, plu simplic e plu natural adopter just ti sufixe -ation, anc
-ator, anc -ativ? e omnicos es regularisat, quam in Occidental!



E si vu considera que pluri milles de paroles trova se in li sam casu in
Esperanto e Ido, e que in Occidental li solution es ínattacabil, on comensa
comprender que plu bentost o plu tard li veritá va triumfar un vez.

Li diferentie veni de to, que Occidental ha esset elaborat tot altrimen.
Yo ha anc colectet omni documentes concernent li genese de Occidental e
deve constatar quant long chascun detalie ha esset meditat, con un
profund conossentie de omni leges filologic. Omni tis, qui havet
occasion coresponder con E. de Wahl, desde li epoca del Volapuk, in 1888
til hodie, resta in admiration pri su extraordinari competentie. Quam
plu yo esset deceptet de mi inqueste in li elaboration de Ido de 1907
til 1914, tam plu yo sentit me recomfortat del securitá del opiniones de
E. de Wahl in omni lateres del problema del lingue international. Yo
posse garantir que de Wahl ne vell har inventet, in 1908, li grotesc
fabricationes del serie naracar, violacar, legacar, etc.!!! Ric Berger.




## Chimic elementes

Secun li chimistes, it existe teoricmen 92 simplic elementes de queles
90 esset decovrit e nominat ante li guerre. Ti list de 90 elementes
esset publicat de sr. Janotta in Cosmoglotta de april 1934.

Desde long on serchat li du mancant elementes 85 e 87 ne ja isolat. On
savet solmen que li element 85, si it vell exister, apartene al gruppe
del halogenes, que it do possede li sam particularitás quam li clor, li
brom e li ...iod. In revancha, li element 87 devet esser un alcalin
metall quam li natrium, li potassium, li rubidium e li cesium.




Un sviss scientist ha pruvat, in 1940 que li element chimic 85 resulta,
in tre micri quantitá, del descomposition del actinium, element
radioactiv. In li honore de su patria, li professor Minder ha nominat ti
nov element, decovrit de il, Helvetium. Presc in sam témpore un american
chimist successat isolar li element 87, altri producte del
descomposition del actinium, e il dat a it li nómine de Virginium (de
Virginia, un del states de USA).

Ti procede de nomination de chimic elementes per li patria del
decovritores ne es nov. On conosse ja li polonium, li indium, li gallium
e li germanium. Anc li nómines del elementes masurium e rhenium fa
memorar historic evenimentes (combatte del masuric lagos) o geografic
locos (Rhen).

Concernent li vocabularium de Occidental, on posse nu completar li list
de sr. Janotta per adjunter li paroles helvetium pos helium, e virginium
pos vanadium.




## Efecte del carema

In statu de inanition, li córpor homan destructe poc a poc su reserves,
in prim li hydrates de carbone, poy li grasses e li albumines. Quande ti
albumines del carne es consumat, li límites del resistentie es atinget e
li fine es proxim. Ti-ci eveni quande li 4/5 del primitiv pesa es
perdit.

Li ingestion de aqua permisse al caremant viver plu long.

Omni carnes e organes degenera; li cerebre, li osses e li cordie resiste
max long. Li temperatura abassa se mult, li circulation e li respiration
es alentat, li arterial pression diminue.




## Por reflecter

[quote, M. Luther]
____
Pur e natural es, quo cresce del terre. To on deve manjar por conservar
su natural succ de vive. Li medicos interdicte it quam crud, e to
desplesa me mult.
____




## Li samaritano misericordiosi (Luc 10: 25-37)

_(Traduction secun li textu grec)_

Poy un doctor del lege levat se e: dit a Jesu por tentar le: «Mastro,
quo yo deve far por heredar li vive eterni?». E Jesu dit le: «Quo es
scrit in li lege? Quo tu lee ta?» Respondente il dit: «Ama li Dómino,
tui Deo, per tu tot cordie, per tu tot anim, per tu tot fortie, per tu
tot pensada e tu proxim quam te self!». E Jesu dit le: «Tu ha
respondet rect; fa to e tu va heredar li vive eterni». Ma ti-ci volente
aparer just, dit a Jesu: «E qui es mi proxim?». E Jesu, respondente,
dit le: «Un mann descendet de Jerusalem a Jerico e cadet in manus de
brigantes queles, pos har spoliat e battet le, abandonat le demí-mort.
Or, per hasard, un sacrificator descendet ti sam via e vidente le,
preterpassat. Un Levit, hante venit in li sam loc e vidente le,
preterpassat sammen. Ma un Samaritano viageante venit vers il, e vidente
le, il esset emoet de compatientie e, hante aproximat se, il bandat su
vúlneres versante oleo e vin sur ili. Pos har mettet le sur su propri
ásin, il ductet le a un albergo e cuidat le. E li secuent matin, il
tirat ex su bursa du denarios e dat les al hósped e dit le: «Cuida le e
to, quo tu va expenser in plu, yo va payar te, quande yo va
retrovenir». -- Quel de tis tri sembla te har esset li proxim de ti,
quel cadet in manus del brigantes?». Li doctor dit: «Ti quel monstrat
misericordie por il.». Jesu dit le: «Vade anc tu e acte similmen!».

_W.L._




## Li benefant letura

Li libres auxilia nos suportar li solitá. Ili permisse nos obliviar li
duritá del homes e del coses, calma nor passiones e nor inquietitás.
Quande noi es fatigat del viventes, noi posse tornar nos al mortes
queles have ni acritás, ni orgollie in lor conversation. Jeremy Collier.




## Modern calculation comercial

Ho-témpore, on es tam acustomat a grand transformationes que on plu ne
fa atention a micri changeamentes. Ma malgré li grand reformatores, li
micris ne ha morit. Inter ili on trova tales queles vole reformar li
calculation comercial. Un brevi exemple va monstrar vos lor intentiones.

Vi un extracte ex un customal schema, quam on posse trovar it in omni
scol-libres de calculation:

Precie de custa 100%

brutto-beneficie 20%

precie de vendition netto 120% = 95%

sconto, rabatte, etc. 5%

precie de vendition brutto 100%

Noi suposi que vu ha calculat un articul secun ti schema. Nu un tre bon
cliente vole comprar in enorm quantitá de ti articul, ma solmen sub li
condition que vu fa le un special rabatte 10 10%. Esque vu va acceptar?

Certmen yes, si támen vu va ganiar ancor alquo in li afere. Ma justmen,
por saver ca vu have ancor un beneficie, vu deve recomensar li tot
calculation. Vu ne posse strax vider, quant% del brutto-beneficie resta
pos li deduction del special-rabatte de 10%.

Do, li modern comerciante calcula in li secuent maniere:

Precie de custa 100% = 80%

brutto-beneficie 15%

precie de vendition netto 95%

sconto, rabatte, etc. 5%

precie de vendition brutto 100%

Nu, quande vor cliente demande un special-rabatte de 10%, vu vide strax
que un brutto-beneficie de 5% resta. Vu save self, ca to es sat mult o
ne.




Ti modern metode de calculation have li avantagie que vu posse sempre
strax saver quant alt
vor beneficie es, totmen egal ca vu vole acordar un special rabatte,
demandar un suplement de incaration footnote:[in-car-ation, D
Teuerung, F Renchérissement.], far un general reduction de precie in
ocasion de un vendition total o qualcunc altri changeament.

Li desavantage es que li calculation in se es un poc plu desfacil, ma
tis queles usa li modern machines calculatori ne va esser mult ínquietat
per to.

K. Hamburger




## Compration de stelles!

Ante quelc mensus, li astronomes american imaginat un comercie vermen
original: ti del stelles. Un die quelc richardes recivet un strangi
lettre quel proposit dar lor nómin a un stelle recentmen decovrit, sub
condition que un summa de moné mey esser inviat al observatoria de ...
Talmen chascun vell posser, contra un pecuniari compensation, vider su
nómin ínmortalisat in li firmament. Quel millionario vell resister a ti
flattosi proposition? Li Yankes es sempre preta comprar; quel compra es
plu tentant quam li ínmortalitá? On comprende do que li astronomic
aferes in USA esset bentost prosperant.

Regretabilmen un strangi eveniment ha just supresset les. Un rich
fabricant de Philadelphia hat payat un grand summa a un observatoria del
West del land. Ma, quelc dies plu tard, il aconosset li trist veritá,
que li stelle «reservat» a il, hat desaparit strax pos su aparition.
Il do volet recuperar su moné, ma li director del observatoria ne volet
acceptar su reclamation. Talmen li publica esset informat pri ti privat
cielesti comercie e li policie decidet interdir continuar it.



Sententie: Li errore es in li hom, e it ne existe labor plu heroic quam
etablisser li max litt veritá.




## Concurs de traduction

German: Die Töpfe

____
Saburo, ein japanischer Eulenspiegel, ging einst einen Topf kaufen. Aber
als er die vom Verkäufer umgestzürzt aufgestellten Töpfe sah, meinte er
erstaunt:

«Ja, gibt's denn auch solche Töpfe, die oben gar keine Oeffnung
haben?» Und indem er einen Topf probeweise in die Hand nahm und
umkehrte, rief er noch mehr überrascht:

«Was?! Und einen Boden haben sie auch nicht!»
____

Ti textu traductet a Occidental es a inviar til li 1 april 1943 al
Institute Occidental, CHAPELLE (Vaud), Svissia.

RESULTATE: (Nr. 41, decembre 1942): Nequel.

Textu de decembre 1942:

Li córpore e li spiritu.

Li grand filosof american Santayana, quel comentat recentmen li
«resistentie del Europanes al desfacilitás material», parlat del
secret del homan córpore. Del córpor de un hom medial, dit Santayana,
pesant 70 kg, on vell posser extraer sat mult grass materies por
fabricar set pezzes de sapon, carbon por 9'000 crayones e un quantitá
de fosfor suficent por 2'200 capes de inflammettes. Ma it existe ancor
altri cose in li homan córpor: li pensa, li memorie, li imagination e ti
soffle ínmortal quel on nomina li ánim. E to es ti «altri cose» quel
permisse al Europanes resister al manca de omnicos: alimentes, sapon,
carbon e mem inflammettes.



Devinette:

Si un sol pezze de macaroni vell pesar 1'000 kg, quant long it vell
esser, suposiente que it have li ordinari diametre?

Response: 1200 km.




## On scri nos...

[quote, "C. Segerståhl, Vindeln (Svedia)"]
_____
Yo ha comensat un studiecircul in Occidental ci in nor college populari.
Circa 30 partiprendentes. Amusant labore! Cordialmen vor
_____




TRA LI PRESSE...

Vi ancor un liste de jurnales queles ha publicat recension pri li
«Vollständiger Lehrgang» de Matejka:

BERNER TAGWACHT, Nr. 289, 10 dec. 1942; DIe OSTSCHWEIZ, 21 dec. 1942;
DIE FRIEDENS WARTE, nr. 6/1942; BERNER TAGBLATT, 30.12.1942/Nr. 305;
GEWERBE-ZEITUNG (Bern), Nr.3, 16 januar 1943; WIR JUNGEN (Aarburg), nr.
de januar 1943 in li rubrica: Libres in 100 paroles, BULLETIN DU BUREAU
INTERNATIONAL D'EDUCATION, Nr. 64/3-ésim trimestre 1942, in li servicie
bibliografic, sub Nr. 375.15 (classification decimal) «Lingues
auxiliari international».

«The New Commonwealth» (Anglia) de decembre 1942 ha publicat un
articul pri Occidental in li terminarium del paroles concernent li armé.



TU DEVE CONOSSER...

completmen li gramatica de Occidental quam anc su vocabularium. Si tui
lingue matrin es german, tu deve comprar li «Vollständiger Lehrgang in
20 Lektionen» de A. Matejka e studiar it con fervore. It es composit
con li max grand cuida, secun li ultim leges decovrit in pedagogie.

A. Matejka, polyglott e eminent interlinguist, esset til ante quelc
annus, ductor del Ido-movement e li max grand adversario de Occidental.
Pos profund studie del problema, il devet finalmen convicter se pri li
superioritá de Occidental súper omni altri sistemas. Su libre in german
representa li final evolution de un mente liberat de omni prejudicies.




## Subventiones-contributiones recivet (31.1.43)

Sr. F. Haller, Fr. 1.—; T. Ditisheim, Fr. 4.—; G. Pidoux, Fr. 5.—;
E. Wettstein, Fr. 7.80; R. Ström, Fr. 10.—; G. Ahlstrand, Fr. 2.80; F.
Lagnel, Fr. 10.—; Ed. Mayor, Fr. 4.50; J. Denzler, Fr. 5.10; Johalf,
Fr. 20.—; Ing. Perers; C. Segerståhl, Fr. 10.—; J. Nordin, Fr.
10.—; A. Nordlund, Fr. 10.—; B. Blomé, Fr. 10.—; A. Schild, Fr.
5.—; V. Ahlstedt, Fr. 5.—.

Cordialissim mersi ad omnes!




## Occidental-union

Existe ancor quelc membres queles ne ha til nu payat lor contribution
por 1943. Noi peti les benevoler ne plu atender renovar lor membratu
(Contribution annual Fr. 1.50 + líber contribution por Cosmoglotta).


## Corespondentie

Noi invita omni coidealistes, queles esset acustomat relater con li
Institute Occidental ante li guerre, benevoler scrir nos de témpor a
témpor por dar nos novas pri ili, si it existe postal relationes inter
lor land e Svissia, nam noi desira saver ca ili recive regularimen
Cosmoglotta e si ili have possibilitá ancor interessar se pri
Occidental.




## Moscardage

Li marito al bonna: -- Pro quo vu dit a mi marita ye quel clocca yo
revenit ad-hem ho-nocte?

Li bonna: -- Ma Senior, yo ne fat it. Quande Seniora questionat me ye
quel clocca vu revenit, yo respondet que yo esset tro ocupat per li
preparation del dejuné por remarcar li clocca.



-- Si tu monstra bontá a un hom e testimonia le tu amore, il mersia te;
ma si tu lassa tranquil un scarabé, avie, an o un plante, o monstra a it
tu amore, tande tu fa to a Deo. H. Hesse.




# Cosmoglotta B 44 (mar 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) Marte 1943 -- Nró 44 (3)




## Standardisation

In ti moment, quande on prepara, por esser publicat strax pos li fine
del guerre, li Fundamental gramatica e li Fundamental vocabularium de
Occidental, it es necessi fixar definitivmen quelc detalies linguistic;
altrimen dit, noi ne va atender plu long por standardisar li restant
punctus in discussion.

Por pluri regules gramatical e paroles, sr. de Wahl, in su liberal
spiritu, ne volet self decider e preferet vider quel form li practica
vell selecter. Pro to, sive in li Radicarium primitiv, sive in li
dictionarium german de Gär, il fat printar du formes queles aparet le
egalmen bon e inter queles il volet que li practica, quel es li grand
judico, mey decider. Il ne volet decretar e imposir su opinion personal,
ma solmen proposir.

Ti liberalitá havet tamen un ínconvenientie: Li duplic formes alonga
ínutilmen nor vocabulariums e causa hesitationes, sin dubita ne grav, ma
sempre genant. It sembla que li timore del erra in li selection de un
form deve ceder avan un firm decision.




Hodie, pos un experimentation long de 20 annus, on posse, on mem deve
selecter. Tis, qui ha usat Occidental almen durant pluri annus, in
parlation e in scrition, es bon plazzat por decider sanimen. It sufice
organisar li votationes inter coidealistes queles ha profundimen studiat
desde long li argumentes por o contra in chascun casu, nam regretabilmen
it es tre
facil errar! On conosse tro mult casus u li «Akademio de Ido» ha fat
decisiones ne matur, pos quo on devet recomensar long discussiones e
abrogar li anteyan votationes.

Vi quelc exemples de casus u on va dever decider:

Por traducter F. aussi, li dictionarium de Gär proposi anc e ac. Nu, it
es self evident que sol li unesim ha esset usat til hodie, do on posse
supresser ac, quel es un ínutil balast in lexicos. Inter minim e minst
proposit in nor unesim libres, li practica ha selectet li unesim,
probabilmen pro su corelation con minimum, parol international. Do, on
posse nu abandonar minst quel ad plu have li defecte ne esser facilmen
pronunciabil por romanic parlantes.

Inter max e maxim on deve anc decider por evitar continual hesitationes.
Max es plu curt ma regretabilmen simila un conosset prenómine; maxim es
plu regulari (compara: minim e minimum, maxim e maximum ) o almen plu
simetric, ma simila anc un prenómine masculin. Do, finalmen ambi
presenta avantages e defectes. On deve selecter un form definitivmen,
nam un plu long experimentation va aportar null nov argument decisiv. To
es un de ti casus dubitativ ínsolubil per li practica.

Anc es necessi decider inter illi e ili e contentar se per un sol form
in nor gramaticas.




E. de Wahl exposit plurivez su hesitationes inter li formes fuir, fuyir
e fugir. Fuir da un bon derivate: fuida (F. fuite, S. huida) ma per
fugir on retrova li international parol fugitive quel es italian,
francés, hispan e anglés. Pro to il proposit un medial form fuyir quel
da fuyitive e fuyida. Til hodie on ne ha decidet e ti tri formes retrova
se índiferentmen in nor textus. Li hesitationes ha durat sat long e yo
proposi fugir pro li derivate
fugitive. It va esser sempre plu bon quam li parol Esperanto for-kuri e
li parol Ido fugar, queles ne posse geniter li international fugi-tive,
ma traducte it respectivmen per for-kur-anto e fug-anto.

In resuma, li témpore del hesitationes ha passat, li partisanes del
naturalitá ha suficentmen experimentat Occidental por tranchar li nod
gordian in omni casus u on ha lassat plen libertá. Si on vole presentar
al munde un lingue pret e unitari, on deve evitar omni ambiguitás mem in
max litt detalies. Li francés academie ha fat exactmen li sam labor ante
6 annus, selectente, inter du formes egalmen usat, un sol solution
declarat oficial (v. Cosmoglotta nr. 122).

Naturalmen, ti labor de standardisation va esser fat con tre grand
cuida, minutiosimen, egardante sempre omni argumentes dat por e contra
chascun form proposit, por evitar plu tard nov criticas o
contestationes. Durant que li propaganda es ínpossibil in li 9/10 del
munde, li Occidentalistes posse max facilmen consacrar se a ti
perfectionament de lor bell lingue.

_Ric Berger_




## Die e nocte in li munde

Li superficie del terre es dividet in un cert númere de regiones queles
es caracterisat per lor latitúdine. Li latitúdine es un angul quel varia
de 0° til 90° secun quant on alontana se del equator por aproximar se a
un del poles. Chascun punctu del equator have do un latitúdine de 0°,
durant que ye li poles, li latitúdine es 90° nord 90° sud secun que it
acte se pri li pol nord o pri li pol sud. Li punctus intermediari have
un latitúdine jacent inter 0° e 90°.

Secun su latitúdine, un loc terral es situat in un del secuent regiones:




1. Li region equatorial extendent se inter
li paraleles de 23° 27' nord (tropico del cáncer) e de 23° 27' sud
(tropico del capricorn).

2. Li region temperat nord extendent se inter li tropico del cáncer e li
paralele de 66° 33' nord (arctic circul nord).

3. Li region temperat sud inter li tropico del capricorn e li paralele
66°33' sud (arctic circul sud).

4. Li region polari nord limitat per li circul arctic nord.

5. Li region polari sud, limitat per li circul arctic sud.

Li variation annual del durada del die es diferent de un de ti regiones
al altri. Lass nos viagear in pensa al equator. Noi constata que li
durada del die ne varia in li curs del annu. Li sole resta súper li
horizonte durant 12 hores e es ínvisibil durant li restant 12 hores. Si
noi alontana nos un poc del equator, ma sin exear li region equatorial,
noi constata un levi variation del longore del die in li curs del annu.
Ye li solsticie de estive (22 junio) li longore del die es un poc
superiori a 12 hores: ye li solsticie de hiverne (22 decembre) it es
inferiori a 12 hores. Tam long quam noi es in li region equatorial, un
moment arriva u li sole passa in li zenite del loc. Ti fenomen plu ne
presenta se quande li latitúdine excede 23° 27'.




Lass nos alontanar nos por aproximar nos al pol nord. A Neuchâtel, por
exemple (loc de latitúdine aproximativmen intermediari inter equator e
pol nord) li durada del die varia considerabilmen in li curs del annu.
Ye li equinoctie de verne (21 marte) li die e li nocte es de egal
longore (12 hores). Til li 22 junio, li longore del die augmenta. It
atinge 15 h. 55 ye li solsticie de estive. Poy it diminue denov,
retroveni a 12 hores ye li equinoctie de autun e acurta se til 8 h. 30
ye li
solsticie de hiverne (22 decembre). Poy it cresce denov til li 22 junio.

E nu lass nos far un viage al pol nord. Ta un surprise atende nos. Ye li
21 marte, noi observa li aparition del sole in li plan del horizonte. Li
sole leva se tre lentmen, ma vice descender ye li fin del die, it
continua su movement ascendent in li ciel til li 22 junio, poy
redescende por desaparir completmen ye li 22 septembre. Desde ti date
comensa li nocte polari; it dura til li 21 marte del annu secuent, it es
6 mensus. Ye li pol noi do have un die de 6 mensus e un nocte de egal
longore. Al die del pol nord coresponde li nocte del pol sud e vice
versa.




Lass nos nu selecter un loc de quel li latitúdine jace inter ti de
Neuchâtel e li pol nord, por ex. Abisko in Nord-Svedia (lat. 68 1/2°).
Noi observa un nocte de pluri semanes in hiverne e un die de pluri
semanes in estive, separat per periodes durant queles li sole ascende e
descende chascun die quam che noi. Ye li 1-ésim januar li sole es celat
durant li tot die; to es li nocte polari. Li 9 januar li sole leva se
por li 1-ésim vez in li annu. It resta súper li horizonte durant un
demí-hor e poy redescende por reaparir li secuent die. Li longore del
die augmenta progressivmen. It es ja 5 hores ye li 31 januar. Ye li
equinoctie de verne, li 21 marte, li die es egal al nocte (12 hores). It
continua crescer, atinge 18 hores ye li fine de april e li 27 may it
leva se por plu ne descender ante li 18 julí, to es durant 2 mensus. To
es li die continui. Pos li 18 julí, li sole redescende denov chascun
die. In comensa li noctes es curt, ma ili alonga se progressivmen. Ye li
22 septembre, li die es egal al nocte. It continua decrescer: ye li 31
octobre it dura ne plu mult quam 7 hores e ye li 4 decembre, li sole
desapari e
resta ínvisibil til li 9 januar del secuent annu. A Abisco li sole es
do, durant li estive, constantmen súper li horizonte durant 54 dies e it
resta ínvisibil in hiverne durant 35 dies.

It es do possibil observar in ti loc to, quo on nómina li «sole de
mi-nocte». Che noi, on nequande posse vider li sole ye mi-nocte, pro
que ye ti moment it es sempre sub li horizonte. Ma in omni locs situat
trans 66°33' de latitúdine, on posse observar li sole de mi-nocte ye un
date determinat.

Li resultates es identic, si noi considera li hemisfere sud vice li
hemisfere nord, con li sol diferentie que die e nocte es invertet.

Si un punctu del hemisfere nord have por ex. un die de 18 hores, li
punctu de sam latitúdine del hemisfere sud have un nocte de egal
longore. Contrarimen a to, quo noi observa che noi, li zone temperat del
hemisfere sud have do curt dies in estive e long dies in hiverne.

Li durada del die por un cert punctu del terre es tre important por
caracterisar li clima del concernet region. Tam long quam li sole es
súper li horizonte, noi recive un cert quantitá de calore. Quande li
sole ha desaparit del horizonte, it plu ne calenta nos. In nor regiones,
li sole invia nos pro to considerabilmen plu mult calore in estive quam
in hiverne. Naturalmen li durada del die ne es li sol cause quel influe
nor clima: li ventes e li nebulositá modifica considerabilmen li
temperatura medial de chascun mensu. Ma si on prende li medial valore de
un triantene de annus, li influentie del durada del die apari tre
clarmen.

On vell posser inferer de ti constatation que in li regiones polari li
calore es tre grand durant li estive, pro que li sole ne desapari.



Ma to ne es li casu pro que li sole nequande es tre alt súper li
horizonte. Su maximal altore ne excede 23°27' ye li pol (to es li
valore atinget ye li solsticie de estive), durant que che noi, li altore
maximal es 66°27'. Or quande li sole es tre bass súper li horizonte, su
radies cade obliquimen sur li terre e deve traversar un tre spess strate
de atmosfere por atinger nos. E ti strate absorpte un tre grand parte
del calore solari.

Noi mey adjunter ancor quelc paroles pri li crepuscul. Quande li sole
just ha desaparit detra li horizonte, li lúmine dial diminue solmen
progressivmen e noi deve atender ancor un cert témpor til que li nocte
es complet. Li sole deve descender tre bass sub li horizonte por que li
nocte deveni nigri. Pro ti motive, li nocte polari nequande es tre
obscur, nam li descension del sole sub li horizonte ne posse exceder
23°27'. Li max curt durada del crepuscul es observabil che li equator.
Omni noctes es tre obscur e to ye omni epocas del annu. In li medial
latitúdines, por ex. che noi in Svissia, li noctes es sat clar in estive
e obscur in hiverne. Li crepuscul es tant plu long quant li sole
descende obliquimen sur li horizonte. Li crepuscul es tre curt ye li
equinocties; it es tre long ye li solsticie de estive e un poc min long
ye li solsticie de hiverne. E. Guyot.

(Ex: La Fédération Horlogère Suisse)




## Li surprises del divorcies

Li statistica presentat al publica por 1940 in li state de New-York
classifica in 3 gruppes li diferent causes de divorcies: causes seriosi,
futil e risibil.

In ti ultimes es classificat li divorcies pronunciat inter:




-- 3 cuples pro que li maritos hat refusat, sin valid rason, docer a
lot marita li american
lude del «pont».

-- 56 cuples queles ne posset concordar pri li prenómines a dar a lor
progenitura.

-- 875 cuples pro que li maritos obstinat se «con grossieritá» ne
savurar li alimentes preparat de lor maritas.

-- 19 cuples pro que li maritos ne hat successat converter li féminas a
lor passion por li vitamines.

-- 3 cuples pro que li maritos amusat se con li ludettes del infantes.

-- 50 cuples, finalmen, pro que 3 maritos e 47 féminas hat celat ante
maritage lor ver etá.




## Civilisation e suicidie

Secun li anglés scientist Mathews, li númere del suicidies chascun annu
in li munde es circa 180'000. Mathews ha etablisset un statistica secun
quel li habitantes del montosi landes presc nequande morta se e li
habitantes del paludosi landes rarmen.

In contrari li habitantes del regiones traversat de grand fluvies furni
li max grand númere de suicidiantes. Li maxim de suicidies eveni in li
mensu junio e li minimum in decembre. It es sempre durant li unesim 10
dies del mensu que li max grand númer de suicidies es constatat.

Pri li motives, ili es tre variat, e sovente tre bizarr. Por exemple, on
cita un Americano quel suicidiat se lassant ti simplic scrite
explicativ:

«Tro mult butones a butonar e a debutonar por vestir se chascun die».



Enigma:

Ti, qui fa it, ne vole it; ti, qui compra it ne besona it; e ti, qui
besona it ne save to.

Response: Li sarc.




## Li dangere del old leges

On save que Anglia es li land del old customes. Ta li leges nequande es
abrogat.

In London, recentmen, un librero de Piccadilly esset condamnat a un
pecuniari punition de 15 shillings pro har contravenit al regulament pri
li soledial repose. Il tande venit payar in litt monetes cuprin, ma li
corte refusat accepter ti monetallia.

In li secuent die, li librero revenient avan li tribunale con li
code-libre in li manu, demonstrant que legalmen li cuprin monetes devet
esser acceptet til li summa de 30 shillings.

Tande, li corte aconosset su erra e volet incassar li summa offertat,
quande li condamnate remettet li moné in su sacca e leet al judicos un
altri textu de 1762, ne abrogat, secun quel li corte ne have li jure
postular li summa de un punition pos que it ha refusat accepter it.

E li judicos videt lor condamnate departer con subrident facie e li
sacca sur li epol.


## Li unesim libre de cocine

Li libres de cocine in témpore de guerre have sempre grand success pro
que on sercha in ili omni medies trovar receptes por bon e modic
platiles.

Li unesim person quel interprendet scrir metodicmen pri cocine es un
fémina de Basel (Svissia): Anna Keller, nómine predestinat!

Sub li titul «Kochbuch» ella scrit un tre gross libre in-quarto quel
tracta li principies del cocine, li regules del cocinal arte e da
receptes por preparar manjages ex li urs, li heron, li cygne, li crestes
de gallino, etc., manjages hodie ne plu essent actual.

Ti libre, quel esset dedicat al princessa de Nederland Luisa-Juliana,
aparit in verne del annu 1600, do ante 343 annus.




## Concurs de traduction

Francés: La malice d'Edison

Avant d'être riche, Edison habitait la campagne. Un ami qui était venu
le voir constata que sa porte s'ouvrait très difficilement. Au moment
où il partait, la porte de nouveau résista, et l'ami lui demanda
pourquoi il n'en huilait pas les gonds.

-- C'est que, répondit en riant le futur savant, j'ai inventé un
petit appareil qui chaque fois que l'on ouvre la porte fait arriver 50
litres d'eau dans mon réservoir.

Ti textu traductet a Occidental es a inviar ante li 1 may 1943 al
Institute Occidental CHAPELLE (Vaud), Svissia.

Resultate: (Nr. 42, januar 1943): Nequel

Li textu de januar va aparir in li proxim numero.




## Li old urs sur li abiete

_Fabul de Pestalozzi._

«Nu, quande tu va ducter nos finalmen in li laudat land del lact e
miel?» dit un trupp de yun urses al old.

Ti-ci respondet: «To yo vole nu far, ma ante to vu mey ancor vider e
reconosser, qual urs yo es. Vide ti abiete; til ta u it es excorticat,
altri urses ja ha grimpat, ma yo vole grimpar sur li maxim alt sómmit.»

Talmen il parlat e comensat grimpar sur li alt abiete. Tam alt quam it
esset excorticat, li cose eat tre bon, ma quande il venit plu alt, li
árbor chancelat ye chascun passu, sempre plu mult, ye ambi láteres.
Támen li urs fat grand eforties e cramponat li vulnerosi pattes in li
chancelant árbor. Talmen it eat lentmen, ma durant un cert témpor sempre
plu alt.




Ma poy venit un storm; li urs forat su sanguant ungules per su ultim
forties in li
chancelant árbor. Ma su vigore es perdit, e il clama de su altore al
lamentant yunes: «Mi grand action heroic es mi morte: Yo ne ducte vos
in li land del miel, ma to vu va vider e to vu posse testimoniar, que
sur ti abiete, quam li max alt urs... yo perit miserabilmen.»

(Traductet tam exactmen quam possibil por dar li impression del
originale. F.H.)




## Vu va vider...

Ultra li pezzes de letura, li manuale contene anc un complet compendie
del Occidental-gramatica. Ma ti-ci ne consiste in un sicc enumeration de
regules; ma it es presentat in form de «explicationes» al pezzes de
letura. Omno quo it da es in maxim grand parte ja conosset del studiant
ex li precedent pezzes de letura e li tache del autor esset presc
solmen, resumar ti factes conosset in un sistematic totalité. It da anc
necos a aprender per memorie; un -- eventualmen repetit -- atentiv letura
del explicationes sufice totmen. Li inprofundation del materie
gramatical es li resultate automatic del conscientiosi studie del pezzes
de letura. It céteri it depende completmen del líber decision del
studiant, ca il prefere metter li preponderantie del studies plu al
gramatica o plu al pezzes de letura.

Un tal studie-libre vu certmen desira! Li supra pensas reproductet es un
parte del anteparole del maxim recent edition interlinguistic, del
VOLL STÄNDIGER LEHRGANG DES OCCIDENTAL
von A. Matejka
quel vu deve posseder, e quel vu deve monstrar a vor conossetes. Ples
comendar it de deman, ma hodie ancor per payament de Fr. 2.50 (membres
del OCCIDENTAL-UNION e SCOED, Fr. 2.20) al postchec-conto II.1969 del
INSTITUTE OCCIDENTAL, CHAPELLE (Vaud), con indication del scope de vor
versament sur li cupon del postchec-formulare.




## Contributiones-subventiones recivet (29.2.43)

Sr. G. Ahlstrand, Fr. 2.80; H. Björkman, Fr. 4.90; Ed. Mayor, Fr. 1.50;
K. Chanaud, Fr. 5.—; A. Portmann, Fr. 3.—; T.V. Bäckström, Fr.
5.—; A. Nordlund, Fr. 5.—; C. Englöf, Fr. 5.—; E. Berggren, Fr.
3.—; C.E. Sjöstedt, Fr. 5.—; W. Leuenberger e Bernasconi, Fr. 5.—;
A. Lundgren, Fr. 3.—.

Cordialissim mersí ad omnes!




## Li apes conosse li vitamines?

On save que li vitamine E efecte regularisant e stimulant al
progeneration; it es pro to anc nominat vitamine sexual.

Nu, on ha fat interessant observationes, queles pruva un curiosi sens
del apes por ti vitamine respectiv por substanties contenent it, un sens
tam acut, que on vell posser parlar de un cert conossentie del apes pri
ti vitamine e su functiones. Li apes queles sercha li nutrimentes por li
yun apes, respectivmen per li larves, adjunte al nutriment del futur
reyessas materies contenent li vitamine E, durant que ti substanties ne
es adjuntet al nutriment por li apes de labor.


## Apes quam infirmeras

Reserchas ha dat li resultate que li apes in mult casus acte quasi quam
infirmeras, pro que ili covri li fructes ledet per li vespes, formícas o
avies per un tenui mielatri covritura, talmen que li vúlneres del
fructes cicatrisa se rapidmen e que lor complet perde es impedit.




## Citate



[quote, H. Hesse]
____
Si tu monstra bonitá a un hom e testimonia le tui amore, il mersia te;
ma si tu lassa tranquil un scarabé, avie, ran o un plante, o monstra a
it mem tui amore, tande tu fa to a Deo.
____




# Cosmoglotta B 45 (apr 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) April 1943 -- Nró 45 (4)




## Li unesim scarmuche

Un de nor amicos habitant Zürich comunica nos un anonim circulare scrit
in german e dismisset recentmen sub li titul «warum Esperanto und nicht
Occidental?» (Pro quo Esperanto e ne Occidental?).

Til hodie li Esperantistes afectat ignorar Occidental. Tre rarmen lor
revúes mentionat li nómin de nor lingue e nequande citat nor argumentes,
e ancor minu monstrat un textu Occidental a lor letores. Conossente ti
politica de struce noi esset curiosi vider quo ili posse racontar pri
nor movement. Naturalmen! Li textu sembla esser redactet de un mann
quel save pri Occidental nequó, exceptet su nómin! Ne un sol linea in
nor lingue es citat, ne un sol parol. On parla in it precipue pri li
fiasco de...Ido!

Li argument de nor esperantist es ja bon conosset e refutat plurivez in
nor revúes: Occidental noce li idé del lingue international creante un
rivale a Esperanto. To es exactmen quo li Volapükistes dit contra
Esperanto in 1887! In ti epoca Volapük esset li sol lingue international
usat practicmen. It possedet un million de adherentes in li tot munde,
20 revúes, un grand númer de societés. Su success, (quel esset mult plu
grand quam ti de Esperanto hodie) ne impedit Zamenhof serchar e propagar
un solution melior e Zamenhof deve esser mersiat.



Evidentmen it es regretabil que in ti ultim 70 annus 4 sistemas
(Volapük, Esperanto, Ido, Occidental) aparit, ma it es un lege sur nor
terra que omni inventiones venit al usation practic e general ne par un
sol colp, ma sempre per provas successiv perfectionat de pluri
inventores. On mey pensar por exemple al aeronautica quel usat in prim
li rond ballones pussat del vent, poy li dirigibil ballones cilindric
nominat zeppelines, poy li aviones plu pesant quam li aer. On imagina li
comte Zeppelin inviant al unesim aviatores un circulare por explicar les
que ili noce li idé del navigation aeral si ili prepara un nov solution
vice apoyar su dirigibiles queles pruvat esser apt!

E li locomotive, li cinema, li radio, quant sovente ili esset modificat
de mult colaboratores successiv in pluri landes? On do ne deve esser
astonat que li interlinguistica, scientie tre complicat e ancor yun,
besonat pluri decennies e pluri provas successiv por atinger su relativ
aptitá. E certmen su evolution ne ha esset plu laborosi, plu desfacil,
quam ti del altri inventiones. Li pretension del Esperantistes fixar ti
evolution sur un sistema old de 50 annus, e desde long preterpassat, es
contrari al scientie e al comun bon sense.



On conosse lor objection: pos Volapük, Esperanto; pos Esperanto, Ido;
pos Ido, Occidental, e pos quo ancor? ma sub li diversitá del nómines
mane un preciosi unitá evolutiv. Li labor ne es recomensat chascun vez
«ab ovo». Li conditiones del problema es tal que li solutiones final
deve esser presc sempre identic. Un exemple: Por traducter li parol
francés «librairie», Volapük hat fabricat bukatedam, Esperanto forma
libro + ejo, it es librejo. Ido atinge li solution ancor plu bon
formante librerio, ma si on abandona omni artificialitá
e specialmen li obligatori finale del nómines -o, on obtene quam
Occidental li parol libre + eria = libreria pos quel it ne existe altri
solution plu regulari e plu international. Li evolution do ne es
ínfinit, it existe un punctu final. Li quar nómines citat supra ne
representa solutiones divergent, ma 4 etapes del sam evolution.
Prolongar ti evolution ne es possibil in li situation actual de nor
civilisation. Forsan quelc detalies es ancor modificabil, ma to ne posse
changear ni li structura ni li aspecte del lingue.

Li circulare esperantistic vole far nos creder que li question inter
Esperanto e Occidental jace in quelc paroles: kolbaso o vursto, soifo o
dursto. No! In realitá it acte se pri li tot vocabularium international,
forsan 30'000 paroles, queles es defigurat in Esperanto durant que
Occidental, per un melior derivation, conserva les con lor aspecte
natural. Ma tis, quel conosse, exter Esperanto, solmen li nómin de
Occidental e un dozen de paroles Ido, ne posse comprender to!

Que Ido es hodie desaparit, «verschwunden», to ne proveni de un
victorie de Esperanto, ma del facte que in 1907 li Delegation volente
atraer li Esperantistes conservat li demi del ínsuficent gramatica de
Esperanto, vice regardar li lingues national. Plu tard, un interlinguist
índependent, refant li labor scienticmen, obtenet un resultate tam
satisfant que li pluparte del Idistes devenit su auxiliatores. Sin li
obsedent influentie del Esperantistes, li Delegation vell har trovat
forsan ja in 1907 un solution plu proxim al ideale quel noi propaga
hodie.



Li question del nómin ha esset ja longmen discusset in nor revúes. Si li
Esperantistes vell leer altri cos quam lor «kara lingvo», noi ne vell
esser obligat refutar sempre li
sam objectiones.

Ti nómin de «Occidental» ne es un «injurie» por li orientales, ma li
simplic constatation que li paroles international proveni precipue del
popules del «Occident» (Europa e America). Just pro to, li japanés
professor Asakawa qualificat li nómin de nor lingue quam un «honest
nómin». Per quo Esperanto es do plu oriental quam Occidental, o plu
facil por li Orientales? Su demi artificialitá repussa li Europanes sin
atraer li Orientales.

In Esperanto on trova apen 4-5 paroles oriental, quam geiŝao, harakirio,
Budao e ancor ili es deformat per li rigid finales del lingue; e certmen
li orientales va retrovar con plu grand plesura ti paroles con lor
aspecte natural Occidental: geisha, harakiri, Buddha!

It es damage que on ne posse trovar un combination inter oriental e
occidental lingues por formar un idioma favorisant tam bon li Oriente
quam li Occidente. Ma li fate ha volet que li occidental lingues es
expandet sur li munde durant que tre poc paroles oriental ha devenit
mundan. It es van deplorar ti facte historic, tam ínutil quam regretar
que li lun es li satellite del terra vice que it es li contrarie. Noi
accepte li situation tal qual it es e ne tal qual it vell dever esser!
On ne constructe alquo solid sur inrealitás.

Un vez, un autor, Schleyer, volente corecter ti «injustitá», viceat
omni lítteres r de su lingue per l, con li argument que li Chineses ne
posse pronunciar ti líttere. Del anglés parol world, por exemple, il fat
vol (de ú Volapük). Li resultate de ti compensatori scrupul es que il
apovrat su lingue e alontanat it del civilisation europan sin beneficie
por li Oriente in general, nam japaneses just possede li son r e ne l!



Per li historie e li geografie, un lingue
international posse haver solmen un structura occidental. Li pruva es
que Esperanto have ti structura tam bon quam Occidental self. Nu! esque
on va dupar li Orientales, nominante li sistema «lingvo internacia» o
quam fat de Wahl in 1911: Auli (= auxiliari lingue). Li question posse
esser ancor discusset e li nómin changeat, ma to es solmen un titul, do
un detalie quel ne sufice por condamnar li sistema. Exactmen to es
solmen un pretexte por li Esperantistes, nam quande li lingue esset nominat
Auli, ili trovat ancor li media combatter it quam concurrent!

Li Esperantistes postula que on may conservar li nómin de Esperanto por ne trublar
li publica, ma esque ili save quo evoca che li publica ti nómin? It
sufice conversar con profanes por constatar que in lor spiritu Esperanto
es sinonim de lingue artificial, fabricat.

Ti nómin ne vell esser un reclama por nos, nam quande noi propaga
Occidental, noi deve comensar per explicar que li sistema es tot altri,
mult plu natural quam ti, quel on conosset til hodie sub li nómin de
Esperanto! R. Berger




## «Stukas»

In contradition a Esperanto e Ido, Occidental forma li plurale del
substantives per adjuntion de un -s in li fine del parol. Esque to es
vermen li max bon metode?

In landes con romanic e anglés lingue li precede de Occidental es
generalmen aprobat, ma che li german lingue li plurale es format solmen
in extremmen rar casus per un -s. On posse citar li exemple «das Mädel
-- die Mädels», ma ti parol justmen constitue un exception e do ne es
un apt base por formar un regul. Per ti rason cert persones pretende que
li procede de Occidental ne coresponde al gust del german parlantes.
Esque to es ver?

Li response es dat per un nov german: «Stuka».



It es li abreviation del parol «Sturzkampfflugzeug», li designation
por un avion de bombardament per precipitation. Til 1939 ti machines
esset completmen ínconosset e li munde audit li parol li unesim vez
durant li guerre germarno-polonés. It acte se do pri un tre modern
creation del tecnica militari. Ti aviones nu have un particulari
proprietá: ili es rarmen sol. Ili es fabricat in masses e opera sempre
in gruppes.

E nu veni li desfacil question: Qualmen nominar un Stuka quel ne es sol?
Li jurnalistes ne reflectet long. Ili parlat strax de «Stukas».
Instinctivmen ili format li plurale in li max simplic e facil maniere:
per li adjunction de un -s.

On vell posser citar forsan ancor plu mult tal exemples, ma ti-ci sufice
completmen. It demonstra que li -s es li sol modern e practic finale por
formar li plurale, mem in german lingue. Kurt Hamburger




## Un util decovrition

Li pest plu ne es constatat in Svissia desde li 18-ésim secul. Tamen a
un Sviss, li terra debi li decovrition del bacille e del vaccin de ti
terribil maladie. It nominat se Dr. Alexandre Yersin e nascet in 1863 in
Morges u su patre esset professor in li colegie. Yersin comensat su
studies de medicina in Lausanne, continuat les in Marburg e finit les in
Paris. Tre yun, il esset atribuet al Institute Pasteur, novmen creat.
Poy il visitat Asia, studiat li pest in Hong-Kong e descrit in 1894 li
specific bacille de ti infectuosi maladie e decovrit strax poy li
profilactic vaccin.

Dr. Yersin morit in comense de 1943, in li etá de 80 annus, in Nh-Trang
in Indochina.



It hay grandore e bellitá omniloc ú un autentic energie responde
«Present!» al voca del homanitá. Louis Meylan




## Qualmen on indica li spessore de textil-fibres

Li hom possede un singulari preferentie por omnicos quo on posse
incorporar in un «sistema». Ne solmen li plantes, li animales e li
homes self, li paroles in li lexico, li libres in li bibliotecas, ma anc
li textil-files es registrat e classificat. Un de ti classificationes
concerne lor spessore. Lass nos examinar it!

It es ci li sam lamentabil cose quam in li dominia del auxiliari lingue
international: vice un sol existe tri diferent sistemas. To postula
sempre mult «traductiones», ma por facilisar les on ha elaborat tre
practic tabelles. In principie omni sistemas precede per li sam metode:
ili compara li póndere del fil a su longore. Ma poy li vias separa se.

I. Li anglesi numeration.

It indica li númere de cordes pesant un pund anglesi (453,6 gr.).

Lan-files: Ci un corde mesura sempre 560 yardes (512 m). Do un lan-fil
have p.ex. li numeró 100, si 100 tal cordes de it pesa 453,6 gr.

Coton-files: Ili forma sempre cordes de 840 yardes (768 m). Do li numeró
80 p.ex. expresse que tal cordes pesa un pund anglesi.

Altri files: Cordes de lin, cánabe, jute etc. mesura sempre 300 yardes
(274,3 m). Li numeró 120 do vell dir que 120 tal cordes pesa un pund
anglesi.

Por omni ti categories do vale li sam regul: Si li fil es tre tenui on
va besonar mult cordes por haver un pund anglesi. Ye spess files minu
mult cordes va esser necessi. Ex to on posse derivar que ye li anglesi
numeration spess files have sempre micri, e tenui files sempre grand
numerós.

II. Numeration per «denarios».



Silk-files es usualmen numerat per «denarios», unitá de póndere
equivalent a 1/20 gramme o 0,05 gramme. Li numeró del silk indica,
quant
denarios pesa un unitá de 450 m. Si on calcula per grammes on do deve
pesar un fil de 9 000 m e si it pesa 300 gr. it have justmen 300
denarios. Si it vell pesar 200 gr. it vell haver 200 denarios.
Evidentmen un spess fil va pesar mult e un tenui fil poc. Per to ye ti
sistema de numeration spess files have grand e tenui files micri
numerós.

Durant li últim annus li numeration per denarios ha mult augmentat in
importantie, nam it ha esset adoptet por presc omni sintetic
textil-fibres quam «rayone», «casein-lan», «nylon», «pe-ce», etc.

III. Li metric numeration.

It es plu modern ma ne tre mult usat. Li numeró indica ci sempre li
númere de metres pesant un gramme. Si p.ex. 100 metres de un fil have un
póndere de 1 gr. to es justmen li numeró 100. Ex to on posse deducter
que ye ti sistema spess files deve haver micri numerós e tenui files
grand numerós nam un spess fil de un gramme es minu long quam un tenui
fil del sam póndere. Li metric numeration es aplicat specialmen ye lan-,
schappe- e burette-files.

Nu vu conosse ja li diferent metodes servient a numerar textil-fibres,
ma vu va rarmen trovar un fil numerat con un simplic cifre quam 50, 100,
150 etc. Vice to, vu trova un fraction quam p.ex. 150/3, 2/50, 100/3
etc. Quo vole dir to?

In tal fractiones li grand cifre es sempre li numeró del fil elementari
e li micri cifre indica quant tal files es tordet junt. Yo vole explicar
vos to con li exemple del nr.150/3.

Noi suposi que noi have a far con li numeration per denarios. Li fil
elementari es do de trifiles tordet junt quo fa nu un total de 450
denarios. Ye ti numeration on deve do multiplicar li fraction.



Un altri cose es si noi have a far con anglesi o metric numeration. Quam
yo explicat in supra, ye ti metodes spess files have micri e tenui files
grand numerós. Li consequentie es que li elementari fil have li numeró
150 e si tri de ti files es tordet junt to fa un numeró total de 50. Ci
on deve do divider.

Kurt Hamburger.

LI MORTE DE SR. MECCANO

Li inventor del Meccano, ingeniero Frank Hornby ha just morit in li etá
de 73 annus pos un crise de diabete.

Su vive ne ha esset sempre tre gay. Il self memorat sovente su desfacil
comensa quande, aprendente li mecanica in un litt ateliere, il provat
sin success trovar alquo inedit. Il volet absolutmen amusar li
garsonettes de su quartere. In fine, un matin, un idé germinat in su
cerebre: bandes perforat de equidistant fores devet permisser, con li
auxilie de simplic boltes, extraordinari demontibil assemblages.

Li «meccano» esset trovat e vat incontrar un popularitá tam grand que
li tecnicos quelcvez usa les por realisar li unesim modelles de lor
projectes. Sr. Hornby devenit rich e continuat perfectionar su
invention, serchante sempre nov combinationes. Hante devenit un
considerabil mann, li esset tentat del politica e intrat in li anglés
Parlament. Ma poy li retornat a su car ludettes e obliviat li rest.

Tis, qui esset amusat e instructet mersí a sr. Meccano, it es Frank
Hornby, ne va obliviar
le.

LI CHAC-LUDE

It es forsan li max old lude del munde. Il data ye 2345 annus ante J.-C.
e il origina in Chinia. In ti epoca, li Chineses esset un guerraci
popul, e li chac-lude esset nominat de ili «li lude del guerre». It
developat, secun li






## Concurs de traduction

German: Der Engel mit Schuhen

Ein Priester hatte bei einem Maler ein grosses Bild fur seine Kirche
bestellt. Nach einigen Wochen war das Bild fertig. Es war prächtig.

Der Priester war zuerst entzückt und lobte es sehr.

-- Aber, sagte er plötzlich, was haben Sie da gemacht? Der Engel hat
Schuhe!

-- Gewiss, antwortete der Maler. Warum denn nicht?

-- Haben Sie je einen Engel mit Schuhen gesehen?

-- Und haben Sie je einen Engel ohne Schuhe gesehen?

Ti textu traductet a Occidental es a inviar ante li junio 1943 al
Institute Occidental, CHAPELLE (Vaud), Svissia.

RESULTATE: (Nr.43, februar 1943):

Sr. E. WETTSTEIN, (Erstfeld).

Textu de februar 1943:

Li pottes

Saburo, un buffon japanés, unquande eat comprar un pott. Ma quande il
videt li pottes plazzat renversat per li venditor, il aparit astonat:

-- Quo? esque it es possibil haver tal pottes, queles have nequel
apertura supra? E durant que il provat prender un pott per li manu
renversant it, il exclamat se ancor plu surprisat:

-- Quo? Ili anc ne have un base!



Li chac-lude (fine)

opinion de tande, li strategie del oficeros, queles practicat it con
passion.



Li conscientie es li max bon libre del munde quel noi possede; to es ti,
quel noi deve consultar max sovente. Pascal




## Novas de Sr. de Wahl

Mersí al amabilitá de su bel-filio, noi successat reciver novas de nor
car mastro sr. de Wahl. Il mem visitat le in octobre 1942. Il di que li
conditiones de existentie de sr. de Wahl ne es idealic, «ma, mersí a su
qualitás de modestie e de simplicitá in omnicos, il suporta su fate mult
plu facilmen quam on vell creder it. Su marvelosi vivacitá de spiritu,
quel il savet conservar, malgré li colpes del fate, es tam plu
astonant.»

Su bel-filio recivet li ultim nova de il datat del 29 marte 1943 in quel
«il ne mentiona alcun change desfavorabil in su conditiones de
existentie».

Tra su bel-filio noi savet que sr. de Wahl besonat un horloge de tasca.
Malgré li desfacilitás doanal e mersí al bon cuidas de su bel-filio, noi
inviat le un tal tasc-horloge. Noi espera que it va reciver it.

It es un grand joya saver que sr. de Wahl posse traviver omni
desfacilitás del ho-témpores e noi fa nor max calid desires por que il
mey luctar victoriosimen contra li fate.



† JEAN DENZLER

Li 1-ésim marte 1943 morit in Bienne nor car coidealist Jean Denzler in
li etá de 72 annus. Il esset ancian esperantist e, quancam tre
progressist, il ne posset resoluer se a adherer a Ido, nam ti lingue
aparet le ancor tro mult artificial. Ma strax pos li fundation del Sviss
Association por Occidental in Lausanne in april 1928, il inviat su
adhesion 31 nov organisation. Il esset li membre nr. 8.

Desde ti date il devenit un fervorosi coidealist e il ne mancat alcun
ocasion far conosser nor lingue. Il devenit membre del Occidental-Union
e del Scoed. Il anc ofertat su servicies por li reversion del
dictionarium Gär e il talmen



(secue p. 48)




## Subventiones-contributiones recivet (31.3.43)

Sr. R. Ris, Fr. 0.50; F. Haller, Fr. 1.—; E. Gämperle, Fr. 1.50; K.
Bosshardt, Fr. 2.—; Y. Sköld, Fr. 9.80; N. Stålberg, Fr. 3.—; H.
Rohner, Fr. 2.—; Anonim, Fr. 2.50; B. Ostergren, Fr. 1.50; H.
Leuthold, Fr 10.—; Ed. Mayor, Fr. 1.50; F. Mascanzoni, Fr 7.10; Ed.
Mayor, Fr. 5.—; Johalf, Fr. 1.—; E. Berggren, Fr. 2.—; T. Berlitz,
Fr. 3.—; Dr. H. Nidecker, Fr. 5.—.

Cordialissim mersi ad omnes!



(secue del págine 47)

ha colaborat al «Vocabularium de Occidental» de quel li manuscrite just
es pret al revision.

To esset un tre amabil mann e noi va conservar un agreabil memorie pri
il. Su familie mey accepter nor max sincer condolentie.



Seniores

A. Schild, Aeschenvorstadt 25,

Dr. Carl Hans Pollog, 124, Unterer Rheinweg,

H. Keck, 5 Falknerstrasse,
in BASEL va reciver con plesura li visita de omni coidealistes queles
veni in Basel.



VOCABULARIUM DE OCCIDENTAL

Ante quelc dies li Institute Occidental havet in manu li unesim
manuscrite del vocabularium de Occidental. It va esser recopiat in pluri
exemplares por esser submisset al revision de pluri colaboratores.



NOV OCCIDENTAL-LITERATURA

Ante pluri mensus, noi ha recivet de nor activ coidealist J.J.Joho
(Lausanne) li manuscrites de du traductiones:

EVANGELIE SECUN MARC

LI RUNOIA

Sr. Joho mey esser calidmen mersiat!




# Cosmoglotta B 46 (may 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) May 1943 -- Nró 46 (5)




## Ancor un vez: Basic English

In Nr. 59 de Cosmoglotta sr. Julian Prorók ha fat un detaliat critica pri Basic
English, li project de un nov -- natural -- lingue universal, consistent
in un simplificat anglés. E in Nr.38 de Cosmoglotta B (sept. 1942), yo ha
provat demonstrar ancor un vez li ínpossibilitá del adoption de un tal
solution del problema mundlingual. On vell posser creder que ti criticas
sufice, ma forsan it es támen ne ínutil ocupar nos ancor un vez e an poc
profundmen pri ti nov stelle in li firmament del mundlingues. Si al
subtentores de Basic Anglic manca un clar regard sur li multilateral
aspecte del problema mundlingual, ili have in omni casu un qualitá, tre
preciosi por propagandistes: perseverantie e obstination in li defense
de lor «dada». It es poc probabil que ti obstination va diminuer. In
contrari, li ardore del propagatores de Basic English va ancor crescer,
pro que multes crede al augmentation del importantie del lingue anglés
pos li guerre. Noi ne es profetes e ti question lassa nos índiferent.
Adplu li dates del problema per to ne va esser changeat. Per li
preparation de Basic English su subtentores ya self aconosse que li
«standard-english» es tro desfacil por devenir li ver mundlingue. Or
si, pro su linguistic defectes, Basic English es ínapt por li rol de un
lingue universal, anc li politic e militari victorie del Anglo-saxones
ne vell far it plu bon. Ma lass nos ear «in medias res».



Quo es Basic? It es un anglés simplificat til un vocabularium de 850
paroles, per queles su autor pretende posser expresser omni idés. Ti
vocabularium consiste ex: 100  «operators», 600 substantives e 150
«qualifiers» (qualificatores). On vide que li trate caracteristic del
sistema es li absentie del verb, o plu precismen li limitation del
númere de verbes, classificat sub li rubrica «operators». In facte it
existe solmen 18 verbes o paroles con verbal function: come, get, give,
go, keep, let, make, put, seem, take, be, do, have, say, see, send, may,
will. Omni altri verbes es expresset per li combination de ti 18 paroles
con un cert numere de adverbies e prepositiones. Talmen on traducte
«enter» per «go (come) in»; «derive» per «get (come) from»;
«deprive» per «take from»; «inundate» per «put under water»,
etc., etc. Li procede es ingeniosi, ma on posse questionar se, qualmen
on successa expresser omni idés per un tal povri vocabularium. Nu, li
response es simplic: it es extremmen desfacil e practicmen impossibil.
It es un real problema e li pruva pri to es que it existe special
vocabulariums in queles li vocabules de «standard-anglés» es traductet
in Basic English. Por ilustrar li metode usat, yo cita in infra quelc
exemples ex un de ti «Basic»-vocabulariums. (Ti exemples forsan ne es
li max caracteristic e max tipic, ma on va comprender que yo devet
restricter me a un hasardal selection, nam yo havet ni li témpor, ni li
inclination por un critic perlustration del complet ovre):





discourage:: put a person off doing

disappoint:: not come up to hopes

disc:: flat round thing

capital:: money used for producing more

calendar:: table giving days of the month

boycott:: common agreement to have no relations with (a person)

auction:: put up for offers

fountain:: playing water

intoxicate:: have a strong effect on the senses

conjugate:: have changing forms of word

clumsy:: moving badly, uncontrolled (motions)

continuation:: another (second) part, more

coquette:: woman who makes play of love

corset:: support (for woman)

count:: say the numbers (one after another)

cross:: the sign X

crown:: circle of gold

cube:: solid form the sides of which are 6 equal squares

dart:: sharp instrument sent through the air

inconsistent:: one thing at one time and another at another

infection:: disease

lung:: breathing part

masquerade:: dance with false faces

heir:: person who will get property

hero:: great man

impatience:: desire to do something

To es solmen poc exemples, ma on vell posser augmentar lor númere ad
libitum. In omni casu, ili sufice por demonstrar li cardinal defectes
del sistema:



1. Desfacilitá in li corect usation del «operators». Inter li 18
   verbes selectet trova se just tis queles have in anglés li max
   cameleonatri aplication. It sufice aperter un lexico anglés sub li
   paroles «get, put, take, let, keep, etc.» por comprender li enorm
   desfacilitás. Tis-ci es ancor augmentat per li facte que ti verbes
   es just tis queles forma li expressiones max pregnant e idiomatic.
   Ma in Basic English li corect usation de ti «operators» es ancor
   plu desfacil quam in «standard anglés», pro que li povritá del
   vocabularium fortia li autor de Basic English atribuer a
   ili un rol ancor plu extendet.

2. Absolut manca de precision. Li parol «disco» es traductet per
   «platt rond cose». «Corona» es «circul aurin». «Corsette» es
   «suport por féminas». «Infection» es «maladie». Null explication
   posse exciser ti evident defectes, ne mem li tant usat e misusat
   argument pri li «facil comprensibilitá» in li contextu.

3. Traductiones claudicant e definitiones dilettantic: Capital
   = moné usat por producter moné suplementari. Intoxicar
   = havent fort efect sur li senses. Fleche =
   instrument acut misset tra li aer. Heróe = grand mann.
   Ínpatientie = desir por far alquo, etc., etc.

4. Explicationes infantesc o grotesc: Mascarade = dansa con
   fals vises.  Coquette = fémina quel fa amor-ludes.

A ti defectes junte se ancor altres. In li vocabularium de Basic English noi
trova un grand númere de «compound words» (paroles composit) por
queles on ne da li traduction pro que li componentes ja es basic
paroles. Ma a quo to servi?

Yo prende solmen tri exemples:

- CARD = carte
- OUT = ex, exter
- HIGH = alt
- BOARD = planca
- LINE = linea
- WAY = via
- MAN = mann



Nu, suposit li aprensor conosse li significationes del paroles
fundamental e li incontra hasardmen li paroles composit CARDBOARD,
OUTLINE, HIGHWAYMAN. Il va probabilmen esser astonat audiente que ti
paroles significa respectivmen: carton, esquisse (resumate), brigante
(Li parol «way» es anc usat in li sens de «maniere». Consecuentmen
on ne mem besona haver un tre fertil imagination por traducter
«highwayman» per «mann con alt manieres» = gentleman!). Naturalmen
it anc existe paroles composit
che queles li summa del significationes del componentes equivale al
signification del parol complet. Ma in omni paroles, u to ne es li casu
(e ili existe in grand númere) li conossentie del sens del paroles
fundamental ne solmen ne auxilia nos por comprender li sens del parol
composit, ma mem dupa nos pri lor ver signification.

E poy, it es forsan ne tre desfacil, dar por chascun parol un definition
in simplic paroles (mem si ti definition es infantesc, claudicant e
ínprecis) ma a quo servi nos un definition in li practica? Li besones
del modern vive ya just ha ductet nos al usation de precis términos por
vicear li long e sovente ínexhaustiv definitiones. Certmen li
traductiones contenet in li «Basic-Vocabulary» ne es conceptet in prim
loc quam «definitiones», ma quam simplic expressiones alternativ o
substitutes. Ma li efect final es aproximativmen li sam: on sempre es
fortiat expresser per quelcvez aproximativmen identic, ma quelcvez e mem
tre sovente complicat circumlocutiones, to quo posse esser expresset
simplicmen e in maniere precis per un sol parol. Por exemple in un del
ovres, scrit in Basic English «Carl e Anna», li persones actent ne posse dir:
«mi marito», «mi marita»; ili es fortiat dir «li mann (o li fémina)
quel yo ha maritat». Li propagatores de Basic English aconosse self que ti
expression es «regretabilmen plump», ma ili hasta adjunter quam
justification que «malgré to ti expression furni un exact definition
del parol viceat e lassa null possibilitá por ambiguitá». Nu, si to
sufice in lor ócules por far acceptar un ovre literari, to es lor afere
e it es ínutil discusser.



Ma it vell esser un ínjusticie ne aconosser que li subtentores de Basic English
ne es tam obtus, por ne comprender li povritá de un tal argumentation.
Li mancas de un lingue quel pretende expresser
omnicos per 850 paroles es tam evident que ili usa un enorm masse de
paper por provar justificar ti pauperisme linguistic. Por exemple,
talmen ili argumenta, li Angleses usa mult paroles quam «self-conscious,
self-controlled, excited», etc. queles sembla a ili absolut necessi, ma
por queles támen ne existe un exact equivalent in francés. It es ver que
in francés on besona sovente pluri paroles por traducter precismen (e mem ne
sempre con li exact sens) simplic paroles ex lingues foren. Ma in
revancha francés have paroles simplic por queles anglés in su torn besona
complicat circumlocutiones por posser traducter les; e lu sam eveni in
german, italian, hispan, russ e omni altri lingues del munde. Concluder
de to que on posse tre bon usar partú tal circumlocutiones vice li
precis parol, es un íncongruitá.



Un altri exemple: In anglés homes o animales posse «call, shout, yell,
shriek, ball, mew, scream, screak, croak, roar, bellow, low» etc.
durant que in francés ili forsan solmen «brient»; ergo it sufice anc
in Basic English dir simplicmen que «ili fa bruidas e vocas in diferent manieres
- quo es in facte omnicos quo ili fa in li real vive». Li autor de Basic English
conosse certmen bon anglés, ma il sembla esser un ignorant pri francés.
Altrimen il vell saver que in francés li homes e animales ne contenta se
per «crier». Ili posse anc «hurler, tempêter, claironner,
s'égosiller, gueuler, vociférer, tonner, tonitruer, bourdonner,
trompetter, grisoller, braire, blatérer, beugler, mugir, meugler, bêler,
souffler, margotter, carcailler, cancaner, nasiller, bramer, japper,
miauler, huer, hennir, aboyer, chuinter, hululer, craqueter, glottorer,
grogner, roucouler, chanter, coqueriquer, croasser, crailler, lamenter,
siffler, glouglouter, baréter, barrir, râler, cajoler, glousser,
coasser, glapir, craquer,
gazouiller, jargonner, vagir, flûter, pépier, gronder, brailler,
cacaber, jacasser, jaser, ramager, piauler, grommeler, rauquer, gémir».
Esque to ne sufice? Si no, it ne va esser desfacil continuar li
enumeration. Ti prova picter anc li vivent lingues quam povri por posser
justificar Basic English retorna se contra an autores. Si ili vell haver bon
argumentes por lor tese, ill ne vell besonar inventer falsitás por
posse: defender se.

E li idiotismes? Ti-ci naturalmen es possibil anc in un lingue con
limitat vocabularium. Li necessitá, operar exclusivmen con
cameleon-verbes del tip «get, put, let», etc. mem favorisa lor usation
in Basic English. De to seque (e li autor de Basic English explicitmen aconosse to) que li
Angleses queles usa Basic English in lor relationes con extranos va haver li
possibilitá expresser se in maniere plu idiomatic e plu atractiv e ili
have a lor disposition un plu grand stock de alternativ frases quam li
non-anglés. Ja in ti facte jace un ínacceptabil privilegiation de un
parte del usatores. Adplu existe li dangere que ti idiomatic
expressiones ne va esser comprendet de ti quel ne conosse «standard
english». E ti dangere es tre real. Tam real que li autor de Basic English self
aconosse it. Ma il consola se per li afirmation que «in li contextu»
mem tal idiotismes va esser comprendet si ili ne  excede 20% de omni
paroles usat. Yo ne discusse ti percentage, ma yo afirma que -- contextu
o ne contextu -- un idiotisme resta íncomprensibil si su signification ne
es explicat. E por restar in li límite del exemples queles li autor de
Basic English cita self in un «Basic Vocabulary» yo defia quicunc qui ne
conosse «standard-anglés», divinar que «so long; working one's way
in; get a move on» es equivalentes par li Basic expressiones
«good-day; get a person's good opinion; be quick».



Finalmen noi ancor posi li question: quel real avantages aporta Basic English al
munde? Li povritá del vocabularium e consequentmen li ínpossibilitá
expresser se convenentmen in ti lingue deve evidentmen esser compensat
per adminim un íncontestabil avantage. Ti avantage posse consister
solmen in li facilitá de aprension e li gania de témpor quel representa
li amemoration de solmen 850 paroles vice li millenes queles forma li
vocabularium del «standard anglés». Ma mem ti avantage revela se quam
un dupation.




Un del max grand desavantages del lingue anglés es su desfacil fonetica.
Nu, ti fonetica ne deveni plu facil, si noi restricte li vocabularium a
850 o mem solmen 100 paroles. On besona li sam témpor por aprender li
just pronunciation del anglés sones in Basic English e in «standard english»;
ili ya es li sam. Quo pri li gramatica? Nu, ti-ci es ya relativmen
simplic in anglés. Ma li conossentie del regules fundamental es necessi
anc in Basic English. On deve por ex. saver qualmen formar li plurale e qualmen
conjugar li verbes. Li sol economie consiste in facte que on ne besona
aprender li formes perfectic e participic de un cert númere de «fort»
verbes. Ma li gania es minim. Resta ancor li vocabularium. Naturalmen on
aprende plu rapidmen 850 paroles quam 10'000. Ma quel es li practic
avantage? Li povritá del vocabularium fortia a un constant analise del
pensas. Vice serchar li corect equivalent anglés de un determinat parol,
on deve constantmen reflecter qualmen inprisonar li idé in li strett
corsete del 850 paroles de Basic English. Max sovente on continua serchar, mem
quande on ja ha trovat un possibilitá de traduction, pro que omni
traductiones apari ínsatisfatori. E ta u «standard anglés» furni un
simplic e precis parol, on es fortiat usar un ínprecis circumlocution de
10
paroles. Li economie de témpor es admirabil! On ha economisat forsan un
o du annus de studie in li comensa, ma on perdi deci vez plu mult témpor
in li usation del lingue!

In resuma: Basic English es un ingeniosi prova, soluer li problema de un
lingue universal per li usation de un vivent lingue simplificat e li
summa de labor investit in ti labor merita nor admiration. Ma quam
solution concret it es un del max ínapt quel jamá ha esset preposit.

Yo ne examina ci li consequenties queles li difusion de un tal
«pidginisat» anglés vell in li fine posser haver sur li lingue de
Shakerspeare, Milton, Shaw, Galsworthy. Ma yo espera, por li honor del
Angleses, que ili self va oposir se energicmen contra ti jargonisation
de lor lingue. Noi, representantes de alt-civilisat nationes del
continent refusa energicmen accepter quam lingue international un medie
de intercomprension quel abassa nos al nivell linguistic de negros
african. E mem, si noi ne vell esser convictet pri li necessitá de un
lingue neutral e artificial, noi vell refusar Basic English pro li
simplic rason que noi have un tro grand respect per li bell lingue de
Shakespeare, por auxiliar in su jargonisation. Si li propagatores de
Basic English persiste in lor erras, noi es pret defender li lingue anglés contra
li angléses self! A.Matejka



LI MAX GRAND VIOLINE DEL MUNDE

In San-Francisco, on ha just fabricat un violine ne ordinari. Pesant 150
kilogrammes, it es alt de 3,81 metres e por luder per it, six homes es
necessi. It es destinat al auditiones radiofonic.

Li ligne de ti violine proveni de un gigant árbor old de 400 annus e
quel havet un diametre de 7 m e un altore de 91 m Por fabricar ti
fenomenal instrument quar ovreros laborat durant 672 hores.




## Li bizarritás de un testator

De Bucarest on es informat que li rich industriale Kaistowicz, recentmen
morit, ha legat per testament li fort summa de 40 milliones de «leis»
al serchatores qui va successar resoluer li problema del quadratura del
circul. Li interestes de ti capitale va esser distribuet, secun su
demanda, chascun annu a tis, qui va har trovat li solution max bon del
problema, ma li capitale self va esser donat solmen al autor del
«perfect» solution. E si ti-ci solution ne es trovat, li 40 milliones
de leis va esser adjuntet al personal patrimonie del direct successores
del industriale, pos un secul.

Su heredantes naturalmen contestat li testament avan li tribunales,
presentante un expertise in quel divers famosi matematicos declara
ínpossibil li solution del problema. Ma li judicos rejectet ti tese,
declarante li testament perfectmen valid. E it es probabil que li 40
milliones, pos 100 annus va recader in li possession del familie.

Quande filantropes ne save quo far con lor moné esque ili ne vell un poc
pensar auxiliar li difusion del lingue international? To vell esser plu
profitosi por li bene del homanité quam li solution de un ínsolubil
problema!



UN MODERN ROBINSON

In li litt insul del Nadiere, in Mediterrané, vive tot sol un hom,
nominat Acibert e quel have 81 annus.

In 1866, ti insul esset ancor habitat de 55; families de piscatores. Ma
omni habitantes departet li unes pos altres til quande li oldo restat
sol. Li primitiv domes del piscatores es hodie destructet. Un sol cabane
es ancor habitabil. Li du chambres queles composi it, moblat de
grossieri meubles, servi quam habitation al oldo.



Ti-ci have un excellent sanitá. Su existentie de Robinson ne aporta le
un minute de enoya, benque il have quam distraction solmen li letura de
quelc old almanacs. Su nutriment es composit solmen de pisces, in li
soledí solmen, il adjunte a ili un poc terrpomes. Il ea omni dies sur li
rive por piscar li pisces queles es necessi a le. Ad ultra il fa omni
annus un litt recolte de fructes. In fact, it existe in li insul un old
figuiero e, quande li recolte es abundant, it sufice al oldo por li tot
annu. Il ha declarat a un jurnalist, quel ha interviuvat le recentmen,
que il debi su floreant sanitá a su vive robinsonatri. Quande il vivet
in li societé de altri homes, il nequande standat tam bon.



SPACIE VITAL ÍNJUSTMEN DISTRIBUET?

Un professor hant fatigat se durant un promenada sedet se sub un ombrosi
pomiero sur un floreat prate. Supra, in li pomiero cantat li avies. Avan
se, sur li prate circumhagat, pasturat pacificmen li vaccas e li
melancolic tintinada de lor cloches resonat tra li frisc spirant
ventette. E strax li professor comensat filosofar comparant li spacie
vital del avies a del vaccas: «Quant ínjustmen Deo ha distribuet li
terre! A ti micri avies il dat un ínlimitat spacie durant que li gross
vaccas es includet sur ti relativ micri pasturage...» Ma subitmen su
meditationes esset interruptet, nam ex li altore del pomiero arrivat
alquo finient con un liquid claccada sur li calvi cap del professor,
qui, consternat e indignat, levat se por nettar su sordidat cap. E
aleviat il pregat li Creator pardonar le su arogant pensas: «Quant
providentmen, o Deo, tu ha distribuet li terre inter tui creaturas, nam
qual desastre vell har deschargeat se súper mi povri cap si, in vice del
micri avies li vacca har trovat se sur li árbor!» H.F.H.




## Subventiones e contributiones recivet (30.4.43)

Sr. Ed. Mayor, Fr. 1.50; K. Hamburger, Fr. 1.—; Dr. C.H.Pollog, Fr.
3.—; A. Brand, Fr. 20.—; A.  Dalhem, Fr. 5.—; H. Björkman, Fr.
4.85; Johalf, Fr 1.—; J. Feierabend, Fr. 4.—; K. Bosshardt, Fr.
2.—.

SCOED: Sr. A. Matejka, 1 parte.

Cordialissim mersí ad omnes!




## Occidental-Club, Basel

Un Occidental-Club ha esset fundat in Basel. Su reuniones (discurs in
Occidental o letura de un traduction, discussion) eveni chascun mardí ye
li clocca 20, provisorimen che li un o altri membre. Omni coidealistes e
altri interessates de Basel e circumité, o passant tra li cité es
cordialmen invitat, e informationes mey esser recivet per li seniores:

- Hans Keck; Falknerstrasse 5r.
- Dr. Carl Hanna Pollog, Unterer Rheinweg 124.
- André Schild, Hotel Gotthard, Centralbahnstr. 124, Basel.




## Un curiosi processu

Un old cronica de 1479 raconta quam it seque un curiosi processu
directet contra ... erucas! «Pro que li episcopia de Lausanne esset
mult trublat del erucas queles damageat omni fructes del terra, on citat
solemnimen ti insectes avan li episcopal corte de Lausanne por discusser
lor mal actiones. On fat les un processu e mem on dat les un avocat por
pledar lor afere. Pos li pleda, li episcop sur su tribunale, pronunciat
un sententie de anatema e de excomunication contra li erucas queles ne
minu continuat viver e prosperar con li medias queles Deo ha dat a
ili».




# Cosmoglotta B 47 (jun 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat. (Tel. 9 56 56) Junio 1943 -- Nró 47 (6)




## Li victoria del idé mundlingual es ínevitabil!

Parlante pri li situation linguistic de nor continent, un erudit
poliglott de un micri land europan expresset recentmen su astonament pri
li facte que mem in li classic land del plurlinguitá, it es Svissia, li
persones savent fluentmen parlar adminim un lingue national ultra su
lingue matrin, sembla esser excessivmen rar. Il observat que in Romandia
(francés parlant parte de Svissia) presc nequi save bon german, durant
que li saventie pri italian, li triesim lingue national de Svissia, es
practicmen ínexistent. Esque it ne es regretabil que just in ti land de
quel li vive intelectual es basat sur tri grand culturas, on ne cultiva
in maniere plu intensiv li studie del lingues national?

Noi partiprende li regret del atentiv observator, ma ti regret have un
purmen platonic caractere. Li situation linguistic in Svissia posse
astonar solmen ti, quel elude su ocules avan li real factes e li practic
necessitás. It ne es ver que on neglige li studie del lingues national;
in contrari on fa li maximum de to, quo on posse far e li resultates es
exactmen tis, queles on posse rasonabilmen esperar.



Chascun Sviss aprende in li secundari scole adminim un lingue national
apu su lingue matrin e il possede un solid base por perfectionar su
saventies in prevision de su activitá professional. E to vale ne solmen
par li lingues, ma por omni branches del scientie e del
industrie. Ma it es evident que li possibilitás de perfectionament es
strictmen limitat al strett sfere del postscolari activitá professional.
It es ínpossibil continuar li instruction in omni directiones; li
necessitás professional es tro imperativ e on generalmen ne posse
specialisar se in plu quam un branche del activitá homan. Li futur
clerico pussa su studies teologic e oblivia li matematica; li tecnico
aprofunda su saventies de matematica e oblivia poc a poc li lingues
foren queles li ha aprendet in li scoles superiori.

Ante quelc semanes, un tecnico laborant in nor fabrica aportat me un
articul publicat in german in un revúe tecnic de nor país. Il explicat
que il advere hat aprendet german, ma que il ne mastrisa li lingue in
gradu suficent por posser comprender integralmen li textu publicat. E il
petit me traducter it in lingue francés.

Yo acceptet li labor sub reserve e promesset nequó. E yo fat bon. Nam
pos pluri ínfructuosi provas yo esset fortiat declarar me íncapabil far
li traduction. It actet se pri un tema tecnic solmen accessibil a
specialistes. Regretabilmen, li tecnico ne havet suficent conossenties
de german pro que li instruction de ti lingue hat devet esser reductet a
solmen un hore semanal in li Technicum, pro li tro grand abundantie de
materie scientic a aprender. Por posser traducter li textu, yo vell har
devet posseder li scientic conossenties del tecnico o ti-ci vell har
devet posseder mi saventies linguistic. Ti condition ne essent satisfat,
li traduction devenit ínpossibil.



Ci noi have do li exemple de un casu u li necessitás professional impedi
alqui consacrar li necessi témpor al studie de foren lingues, benque li
conossentie de tis-ci vell le esser tre util. Ma it existe un exemple
ancor mult
plu simplic por explicar li poc developat poliglottitá de nor cives. It
es li exemple del «hom del strad» quel probabilmen ha aprendet in li
scol, sive german, sive francés quam duesim lingue, ma quel interim ha
obliviat omnicos e quel ne save parlar un foren lingue pro que... nu
simplicmen pro que il ne besona it. Nam anc to existe. E ti specie de
cives representa mem li aplastant majorité che omni popules. Ples
reflecter: esque vu vermen besona un foren lingue si vu ne sta, pro
quelcunc motive, in relation con extranos? Vu posse tornar li question
quam vu vole, li conclusion es ínevitabil: si li impuls ne veni de vu
self, vu ne va sentir alcun necessitá, parlar, leer o scrir un foren
lingue. Mem li facte que mersí al radiofonie, li distanties inter li
continentes es hodie abolit, ne va changear alquó a ti situation. Nequi
va sacrificar su líber témpor al studie de un foren lingue, solmen per
li plesur comprender li extran emissiones radiofonic o leer li jurnales
exterlandan in li lingue original. Li practic resultate es tro
desproportionat al labor investit. E pro to li ínsuficent mastrisation
de lingues extran extende se mem al strates bon-instructet del popules.
Yo self conosse mult universitarios (teologos, medicos, tecnicos) queles
es íncapabil expresser se in un lingue foren, malgré que ili ha aprendet
adminim un e max sovente mem pluri lingues in lor yunesse. Ili indige ti
saventie, pro que sentiente null beson, ili anc ne have li ocasion por
ocupar se pri li perfectionament de lor cultura linguistic.

Ex ti factes exposit in supra, noi posse traer du conclusiones:



1. Malgré li augmentation del contactes international, li númere de
poliglottes va diminuer e ne augmentar. Li rapid progresses del scientie
e del tecnica va ancor accentuar li
necessitá de un specialisation crescent in chascun branche del activitá
intelectual. Ti specialisation postula labor suplementari. Or, li vive
homan es limitat e pro que un minimum de cultura general va sempre esser
necessi, it es natural que on sercha li necessi compensation in li
supression de omni to, quo on comensa sentir quam ínutil ballast. E to
es in prim loc li aprension de lingues foren. Ja de long li juristes plu
ne besona saver li latin por exercir lor mestiere. E mem li medicos vell
perfectmen passar carir li conossentie del mort lingues. It es do a
previder que li studie del grec e latin va esser in un plu o minu lontan
future li unesim victimes del necessi rationalisation del labor. E li
lingues modern va secuer; to es solmen un question de témpor. Ma pro que
in sam témpor li necessitás de un colaboration international va
augmentar, li sol solution logic e rasonabil consiste in li adoption de
un lingue universal.

2. Li lingue universal deve in unesim loc satisfar li besones del
scientie, e ne tis del «hom del strad». Un nov-creation va successar
solmen ta u existe un beson por it. Or, li beson del «hom del strad»
es just ti quel es li minim evident e li max negligibil, e to pro li
simplic rason que in 9 casus ex 10 ti besones totmen ne existe. It as
astonant con quant obstination mult cultivat homes crampona se al notion
de un lingue «quel deve esser max facil mem por hotentotes e altri
mi-savagi popules». E por satisfar ti postulate on invente jargones
infantesc contenent un vocabularium reductet a su max grand simplicitá.
Ti simpatie por li besones del «hom del strad» e del popules inferiori
es in se laudabil, ma it es permisset questionar ca in ti precis casu li
solution proposit ne es li resultate de un mis-rasonament basat sur un
confusion inter cause e efect.



Lass nos posir quelc simplic questiones. «Pro quo un lingue
occidentalic vell esser tro desfacil por li canibales?». Response:
«Pro que tis-ci sta sur un nivell de cultura inferior». Question: «De
u veni ti inferioritá de cultura?» Response: «Del manca de contact e
relationes con li munde civilisat». Question: «Si ti relationes
international manca, a quo va servir les un lingue universal?». Yo ne
save quo li amicos del canibales va responder a ti question, ma forsan
on va dir que just mersí a un simplic lingue, it va esser possibil
accelerar li progresses civilisatori, durant que un lingue desfacil va
impedir les. Ma anc to es un erra. Un simplic reflection sufice por
demonstrar to. Li infantes del tot munde, mem tis del landes max
civilisat es un poc in li situation del popules inferiori. Lor
vocabularium es restrictet, e li lingue del adultes es per ili un libre
con sett siyilles. Ma to ne impedi que lor lingue es li sam quam ti del
adultes e ili mastrisa it per formar simplic frases queles sufice a lor
limitat besones. Esque forsan li adultes renuncia al form evoluet del
lingue quel ili usa self e quel responde a lor avansat besones, sub li
absurd pretexte que ti lingue es ínaccessibil al filies?



Nu, li situation as exactmen li sam pri li «hom del strad» e pri li
popules exotic. Li solution ne posse consister in un jargonisation del
lingue universal, por que ti-ci «mey esser plu facilmen aprensibil».
Li scope ne consiste in abassar se al nivell cultural del canibales; in
contrari, noi deve usar li instrument quel satisfa li besones de nor
propri civilisation. Tam long quam li popules inferiori ne va har elevat
se a un gradu de civilisation superiori, ili va far quam li infantes del
landes occidental: ili va prender ex li lingue civilisat just to, quo es
suficent e necessi por expresser se
convenentmen. Si li vocabularium es primitiv, to fa nequo; it va crescer
automaticmen con li progresses de lor propri civilisation. To es li
leges natural del evolution e it vell esser un absurditá violar les.

Por tis queles ne rasona quam un caseo, ma queles considera sobrimen li
factes, li conclusion sembla absolut clar. Noi posse resumar it quam
seque:

1. Li gigantesc progresses del scientie e del tecnica ducte a un
crescent specialisation del labor e restricte ínevitabilmen li témpor
disponibil por altri ocupationes e tot particularimen por li studie de
foren lingues.

2. Ma in sam témpor augmenta li necessitás de cooperation international.
Li dilemma posse esser soluet solmen per li adoption de un lingue
universal auxiliari quel responde al special necessitás del tecnica e
del scientie.

3. Si noi vole li victorie del lingue universal, noi deve propagar it ta
u it es max urgentmen besonat. E to es li munde del scientie, tecnica,
politica, comercie e del artes, ma ne ti del canibales.

4. Li sol possibil solution consiste in li adoption de un lingue
artificial.

5. Por posser satisfar li besones del munde civilisat, li lingue
international deve esser rich, eufoniosi, precis, flexibil e max natural
in su aspecte. Ultra to, it deve esser tam facil que anc li «mann del
strad» posse usar it sin pena por satisfar su particulari besones.

6. Ex omni lingues artificial, OCCIDENTAL es li sol quel responde a ti
conditiones.

_A. Matejka_



Papá: -- Josef, tu ha just recivet un litt sestra; esque to ne es
amusant? -- To es forsan amusant, ma mult altri coses plu important noi
besona desde long!




## Li turre de babilonia

Dr. Arnold Wadler

(Remarca del traductor: Ti articul es extraet de un libre titulat «Der
Turm zu Babel», aparit che li Editoria Geering, Basel, in quel li autor
ha resumat per demonstrativ maniere factes max remarcabil pri li
protocomunitá del lingues).

Quande Alex. von Humboldt venit a Mexico, il incontrat ta li nómine
TEOCALLI (temple) e constatat que in li lingue del Aztecos TEO
significat «Deo» e CALLI «dom». Surprisat il dit se, Que anc in grec
THEOU (Deo) KALIA (dom) vell har posset denominar un temple. In li
lingues francés, italian e latin AN, ANN-ée -- ANN-eau, ANNO -- ANNeello,
ANN-us -- ANN-ulus significa «annu» e «anell»; ma strangi, anc in li
antiqui Egyptia li «annel» significat AN e li circul del annu denove
AN! Li Grecos denominat li TERRE = GAIA, GE (HEO-grafie): ma anc li
Gallas in Abessinia nomina li TERRE, li LAND = GE e ja in li lingue del
Antiqui Testamente GAIA, GE significat PAIS PLAT (german TALGRUND) e in
li nómines propri AarGAU, Thur-GAU, Al-GAEU (compara occidental -GOVIA!)
manifesta se li sam radicale. Scepticos declara ti surprisant retorn de
simil vocabules in pretendetmen non-afin lingues de divers continentes
quam un lud del hasard.



Ja in 1610 li sviss humanist Conrad Gessner comparat hebreic ERETZ
(land) con german ERDE (terre). Li antiqui peruan nómines de localitás
quam Pacha-MARCA, Colca-MARCA contene in li precolumban indian vocabul
MARCA li sam signification de «territoria» quam li MARK, MARCH del
Germanes (compara anc li occidental notion «de-MARC-ation»!). E to
omnicos solmen pro hasard! Ma ja Fr. Delitzsch assertet in su studie pri
«Indogerman-semitic parentitás de paroles radical», que ci on ne posse
parlar pri
hasard, si on considera li enorm frequentie de tal equationes
vocabulari. Ancor altri, plu plausibil motives parla contra un tal
interpretation. Li similitás quelcvez es mem consternativ. Assyric
ERS-itu (terre) resona clarmen quam li anglés EARTH e holandés AARD
(terre) coincide son per son con li arab ARD. Si on continua metodicmen
li reserchas a tal parent radicales on comensa decovrir les in sempre
plu mult lingues de omni témpores e zones. Al german MARK e
antiqui-american MARCA ne solmen coordina se li francés MARG-e e latin
MARG-o (márgine), nam ja ante millenies antiqui Sumeria (Mesopotamia)
MURG-u significa «recinte, inhagation»!

Tal paralelismes ne es solmen curiositás, ma misteriosi tracies del
protoparentitá del homan idiomas. Ja li filosof Leibniz accentuat li
facte que de Irland til Japan supervive comun paroles quam restallias de
passat protolingue del homanité. In fine on vell posser parlar pri un
hasard, si un parol quam TERRE -- ERDE retorna in divers partes del
terre. Ma certmen it ne es un hasard, si noi incontra a prim visu un tal
coincidentie ja ye tri radicales de parent signification (sinonimes):
ERDE, GAU, MARK! E tal casus ne mem es singulari!

Li sviss parol AETTI (patre, onclo, belpatre, che li scritor Jeremias
Gotthelf anc grandpatre) coresponde con ADDA in Antiqui-Sumeria e con
ATTA che li Gotes. Ma anc li Eskimos nomina li patre ATTA e li nómine
EDDA (preava) che li Scandinavos es de sam orígine. Ancor altri
designationes por patre e matre, grandpatre e onclo quam PAPA, MAMA,
AMME (nutressa) etc. concorda in li lingues de divers popules. Li
Hungaros voca li patre AP-a, li Hebreos AB, AV e ti radica continua in
latin AV-us (preavo, grandpatre).



Absurditás di li scepticos! Ci it acte se solmen pri balbutiat síllabes
de bebés, queles li matrin beatitá ha incorporat partú e durant omni
témpores índependentmen de unaltre in li lingue vulgari. E si german
KLANG (son) ja in grec esset designat per KLANG-e, in Roma per KLANG-or,
e quande in li lingue de Mandchu-Kuo sKALANG significa li consonantie de
metalles e KIALANG li son del cloches, tande li sam scepticos pretende,
que to es solmen paroles onomatopeic nascet índependentmen de unaltre.
Li hom percepte li sonada in li natura, li resonada del tónnere quam anc
li ululada del vente, li chiripada del avies quam li rugida del animales
raptaci; li divers popules imitat ti rumores e talmen li genie del
lingue vell har format tal paroles quasi quam un ecó del natura.



Ja Herder credet posser explicar li orígine del lingue per ti simplic
maniere. Ma bentost il fat se self li objetion que inter sonant coses in
li natura existe anc tre mult tales atonic. U trova se li cause, que anc
li denominationes por tal coses concorda tre sovente in li idiomas de
divers continentes? Pro quo li squelette consonantic del german notion
STUMM (mut) retrova se in li hebreic SATAM con li sam signification? (E
stangi, esque li Occidental MUT ne sembla un metatese, un inversion de
STUMM? Solmen li S ha desaparit!). STOCKEN (devenir mut, hesitar), quam
ja constat Fr. Delitzsch, coincide con li biblic S-T-K SATAK (tacer). Li
consonantic squelette H-ll designa tam che Germanes quam che Semites li
clama, li voca (HALL) e ultra li HALL-elu-jah (laudate Deum) noi trova
li voca chassatori HALALI. In ambi families lingual e in mult altres li
sam parol radical servi anc por designar li luce, li fontes del luce:
ultra li grec nómin por li sole HEL-ios noi trova che li Bretones HEOL
(sole). Che li Bascos on nomina li lune HILL
e che li Arabos li novilune HILAL. Li Hebreos nominat li astre matinal
HELEL, li Aymara del antiqui Perú un stelle filant HALI. Mult altri
paroles radical in total divers idiomas inmerge in sam témpor tam in li
sfere del tones quam anc in ti del luce. Medicos, psicologos ha
constatat durant multannual metodic explorationes e investigationes, que
bebés balbutia apen quelc paroles onomatopeic e que li númere de ti
paroles mem es limitatissim. E mem quande paroles onomatopeic vell luder
un eminent rol in li idiomas, esque ili ne ja vell har posset esser
format del protohomanité? Ja li primitiv hom travivet li fracass del
tónnere quam li ululada del vent e storm, perceptet li muida del
besties, li murmurada del forestes, li chiripada del avies. Con li
objetion del paroles onomatopeic li problema del protolingue ne posse
esser soluet, ad maxim procrastinat.

(Continuation in li proxim numeró)

Adaptation a Occidental per Herm.Ferd.Haller



LI PIP E LI CARACTERE

Un colectionist de pipes, qui es anc un sapiento, ha traet del exámine
del pipes in divers landes quelc amusant deductiones.

Si li cigarre e li cigarette es cosmopolitic, li pip es in contrari li
caracteristica de un popul e de un rasse. Ad plu li longore de un tub de
pip vell esser inversmen proportional activitá del-fumator.

Plu un pip es curt e plu li fumator es laboraci. In li landes u on fuma
long pipes, on constata que li popul es ociosi. Li pipes con grand
fornes revela un popul prosper o prodigiosi. Li sparniaci homes, in
contrari, selecte sempre litt pipes.



Parol de infant: -- Esque ne, mamá! Li microbies es quam li ángeles:
ili es partú, ma on ne vide les.




## Un matrimonial agentie automatic

In New-York, un innovation conosse hodie un grand success, ti del
«distributores de sponsas».

It acte se pri un aparate, aspectente quam un stereoscop, quel, pos li
introduction de un pezze de un dollar, fa defilar avan li ocules del
client un selection de fotogrammas de feminas a maritar. Si li spectator
senti su cordie batter ye li vise de un 0 de un altri de ti possibil
sponsas, it sufice presser sur un buton por haver un fiche con omni util
indicationes pri li bella: adresse, etá, profession o statu de fortune,
etc.

De lor látere, li féminas paya 5 dollares al interprensor del aparate
por que lor fotogramma mey esser ta e que it mette la in comunication
con li marito quel li fate til tande hat refusat ad illa.

Ti mecanic ferie esset tam mult apreciat que li interprensor intente
posir egalmen aparates contenent fotogrammas de homes a maritar, por que
li damas mey posser anc selecter. To vell esser in realitá tre
equitabil.



UN GENIAL MATEMATICO

Un hispan puero de 10 annus, qui til nu ne ja eat in scola, pro que il
esset macrocefalic ha just revelat se un ver matematic genie. Li infant,
qui vendi in li stradas billetes de loteríe, intrat per hasard in li
buro del architectes del comunal administration de Cordova quande,
perceptente cifres sur un nigri tabul, il prendet crete e fat sin erra,
e con un extraordinari rapiditá, li calcules max complicat. Examinat de
du medicos e de un specialist in matematica, il pruvat esser capabil
soluer sin erra, ínnumerabil  problemas inter li max desfacil. Li
administration de Cordova decidet dar al yun matematico, ye li expenses
del cité, un apropriat instruction, talmen que il posse utilisar su
extraordinari facultás.




## Subventiones e contributiones recivet (22.5.43)

Sr. F. Haller, Fr. 1.—; E. Mayor, Fr. 1.50; Dr. F. Haas, Fr. 10.—;
E. Berggren, Fr. 3.—; B. Hammar, Fr. 3.—

SCOED: Dr. F. Haas, 1 parte social.

Cordialissim mersí ad omnes!




## Publicationes

SVENSKA OCCIDENTAL FORBUNDETS MEDLEMSBLAD,

Box 171, Stockholm (Postgiro 70'315), Nr. 19, may 1943. -- Noi recivet
con grand plesura ti poligrafat folie de nor sved amicos. It monstra que
malgré li actual circumstanties, li interesse es vivid pri li problema
del lingue international. Ti bulletin informa pri li actual situation
del movement occidentalistic, in particulari pri li regulari publication
de Cosmoglotta B, chascun mensu, pri li labores de preparation de
Occidental-manuales e vocabulariums.

Noi mult espera que ti folie va continuar aparir regularimen. To es
excellent medie de ligation inter li membres e to monstra que nor
movement, malgré li guerre, resta fortissim.

«DER EUROPÄER», may 1943, publicat denov li comensa del «18 punctus
por un nov Europa» in Esperanto, Ido e Occidental. Li seque va aparir
in li proxim numerós.

Li coidealistes queles desira reciver un o pluri exemplares ples
demandar les al Institute Occidental, CHAPELLE (Vaud), Svissia



Chascun in li vive Serena li felicie. Li unesim condition por esser
felici es star sempre calm avan li colpes del fate, saver accepter su
destine e, quocunc vell esser li evenimentes, traer ex ili li max bon
possibil profite.




# Cosmoglotta B 48 (jul 1943)

OFICIAL MENSUAL ORGAN DEL OCCIDENTAL UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B. poligrafat (Tel. 9 56 56)  Julí 1943 -- Nró 48 (7)


## Viage in aeroplan trans li Canal del Manche

_De Dr. C.H. Pollog._

Quelc annus ante li guerre, yo fat un viage in aeroplan trans li Canal
del Manche. Yo  volat de Colonia a Bruxelles e de ti cité a London.
Certmen un descrition del unesim parte del viage ne vell interessar vos,
ma yo va racontar vos un poc pri li vol súper li mar.

Yo volat in un anglés aeroplan, un grand machine con tri motores, un
biplan constructet ancor, secun li metode conservativ del angléses, de
ligne e linage, do nullmen un aeroplan de tipe modern. Ma li cabine
esset tre comfortabil e havet grand fenestres, quo es mult agreabil por
li passageros. Yo ha prendet li sede max avan al dextri, por haver li
possibilitá vider li paisage sin obstruction per li ales del machine. Li
cabine posset accomodar decidu passageros, ma noi ne esset plus quam
tri.



Immediatmen pos li start in Haeren, li aeroportu de Bruxelles, li pilot
prende li curs vers li west. A ti látere li capitale de Belgia es
circumat de collines, ma lor altitudine es tam micri que li viagero
volant presc ne posse reconosser les quam undulation del suol. Ili porta
quelc boscages. Bentost li paisage prende un aspecte monoton. Noi
survola Flandria, un region tre famosi in li historie e mult fecund, ma
sin li minim charmes. Su color preponderant es lu verd. Verd es li
prates queles extende se in omni directiones til li
horizonte, verd es anc li agres u li frument es ancor yun, nam noi es in
li mensu de april. Ma li paisage have anc macules de al tri colores: li
numerosi vaccas es nigri e blanc, e li domes -- queles ne es sempre
gruppat in villages, ma sovente sta isolat -- es brunatri, grisatri o
rubi. To aporta nos li memorie del unesim guerre mundan, nam Flandria
esset un camp de mani battallies, e chascun macul rubi significa un dom
destructet durant li grand desastre e reconstructet depos, monstrant
ancor li frisc color de su tegules. Ma on ne posse plu percepter altri
tracies del guerre. Li monotonie del paisage es interruptet solmen per
li lineas de árbores queles divide li campes e sovente es accompaniat
per fosses o strett canales.



Li vente deveni plu fort quande li mar avicina se e it anc es un poc
squallosi, ma li grand aeroplan vola tre tranquilmen. To suffice támen
porque un de nos -- ne yo! -- suffre del nausea de aer e vomi sat
frequentmen -- quo ne es tre agreabil por li altri passageros! Li duesim
pilot veni in li cabine e oferta al malad un glass de brandy -- ye ti
témpor li societés de navigation aeran ne havet ja stewardes o
stewardesses. Yo questiona le ca noi va arrivar con retard caus li fort
vente contrari. Il ea consultar nor pilot, qui retromisse le con un
invitation por me visitar le in su cockpit. Yo posse sedentar me in li
duesim posto de pilotage e sentir quam facilmen e promptmen li grand
machine obedi al stir. To es contra li régules del servicie, ma li pilot
conosse me e li Angléses ne es tam formal. Durant ti témpor li al tri
pilot -- quel have anc li functiones de mecanico e radio-operator -- ha
installat li comunication radiotelefonic con Croydon, li aeroportu de
London, quel retransmisse nos li ultim observationes meteorologic del
stationes al ambi láteres del Canal. It sembla
que un fort storm regna in li Manche. Un conversation es impossibil in
li cockpit quel ne es isolat contra li bruida del tri potent motores de
450 HT. chascun: do li pilot scri quelc paroles sur un pezze de papere
quel il da me. Il informa me que noi ne va esser in retard, proque i I
have ancor sat reserve de potentie in li motores por mantener li
velocitá normal mem in un storm.

Yo retorna in li cabine del passageros. Noi ha ja lassat detra nos li
prates de Flandria e vola súper li yelb dunes queles acompania li rive
del mar. Justmen sub nos noi vide li cité de Nieuport. Al dextri extende
se li mare, un vast plan de color schistosi-grisatri, maculat del blanc
scum-corones del undes. Li vent refrisca; nu nor aeroplan es sucusset
quam un automobil sur un mal strade. Squalles de pluvie migra tra li
paisage; noi vide les venient del west quam marchant colonnes. Li
visibilitá deveni de plu in plu mal. Li aeroplan passa Dunkerque e
Cravelines e atinge Calais. Justmen súper li cité noi incontra un squall
specialmen fort. Li pilot fa un curve e supervola li portu -- e nu noi ha
abandonat li terre e trova nos súper li aqua. In ti moment li duesim
pilot informa, per radiotelefonie, li stationes de Saint-Inglevert in
Francia e de Croydon que noi comensa li traversada del Manche. Il va
denov comunicar con ti radio-stationes quande noi passa li coste de
Anglia, por informar les que li traversada es finit sin misfortune. To
es un mesur de securitá, proque si un hor ha passat sin que li stationes
ha receptet li duesim comunication, ili vell strax alarmar li postos de
salvage queles vell misser botes e aeroplanes por serchar nor machine.



It es li unesim vez que yo vola súper li mare, e naturalmen yo es tre
curiosi saver quel nov experienties it va dar me. In prim un agreabil
surprise: benque li storm es realmen tre
fort súper li aqua, li sucusses cessa, nam in un altitudine de quelc
centenes de metres súper li mare li vente suffIa de un maniere plu
constant e sin turbulantie. In un distantie de circa un kilometre li
pilot seque li coste francés til li Cap Gris Nez, alor il torna a
dextri, e li real traversada comensa.

Quelc minutes plu tard, noi perdi ex li vide li terra, caus li mal
visibilitá. Noi vide necós quam li gris mare e li ciel con su gris nubes
- e un nave. It es un grand vapor-bote eant de Dover o Folkestone a
Boulogne; it dansa sur li alt undes queles batte súper su avan-deck -- e
noi vola tam tranquilmen que noi ne senti presc li storm. Certmen hodie
li traversada del Canal in aeroplan es mult plu agreabil quam in nave!

Li minutes passa. Li coste de Anglia es ancor ínvisibil, li pilot posse
tener su via solmen per li bussole. Ma subitmen li atmosfere deveni plu
clar, li visibilitá ameliora se. Al dextri e avan, li mare sembla esser
blanc in vice de gris -- ma un duesim regard monstra me que to ne es plu
li aqua! To es li coste, li cliffes cretatri de Kent. Li valles de Old
Anglia forma un spectacul imposant e menaciant por li passagero de un
nave intrant in li portu de Dover -- ma si on veni in aeroplan, ili perdi
su grandiositá e insuperabilitá.



Nor via ea directmen vers Dover; li pilot ha navigat tre bon. Noi vide
li Shakespeare Cliff -- it porta ti nómin pro que on di que li rey Lear
ha precipitat se del cúlmine de ti rocca in li abiss. Un tren eant de
Dover a Folkestone desapari in li túnnel quel transfora li cliff. Noi
seque li coste til Folkestone, volant in li altitudine del márgine
superior del roccas. Alor noi torna al dextri e trova nos denov súper li
terra. Al levul noi vide li aeroportu de Lympne, u li aeroplanes del
servicie continental aterra quande Croydon ne posse esser atinget
caus nebul. Nor aeroplan vola súper li relvia quel ea de Folkestone a
Tonbridge, ma bentost it torna denov al dextri vers Sevenoaks. Li
paisage de Kent es charmant e changeant: collines, micri boscages,
grand parcs, bon laborat agres -- caracteristic es li campes de lúpul con
lor alt pales e li curiosi structuras con li aspecte de gigantic apieres:
ili ne servi al apicultura, ma es fornes por siccar li lúpul.

Li tempe anc es changeant: un squall pos li al tri sucusse nos, ma in
li interspacies li sole brillia e li visibilitá es de triant kilometres
e plu. Bentost noi vide al dextri un grand númere de micri aeroplanes
fant acrobaties: ili es militari machines del aeroportu de Biggin Hill.
E nu li termine de nor viage ne es plu lontan. Li vast plan del
aeroportu de Croydon presenta se a nor regard. Li pilot cupa li gas, li
aeroplan presc ínperceptibilmen tucha li terra e noi sta sur li suol
anglés.



Du semanes plu tard yo es denov in li aeroportu de Croydon, stant avan
un altri aeroplan quel va retransportar me a Colonia. Li mecanicos
starta li propelleres. «Contact! -- Líber! -- Contact!» ili clama,
til li tri helices cupa li aer con su bruiosi canzon. Li tempe ne es bon:
pluviosi con bass nubes. Ma li meteorolog di nos que súper li Canal
noi va trovar un sole brilliant e un excellent visibilitá.



Li oficiario del turre de control da nos li signal luminosi por li
start. Li grand aeroplan rula al altri láter del imens camp, por tornar
in li vent. Noi es denov in li aer. Li machine travola quelc nubes de
pluvie, e durant un cert témpor un iris acompania nos in un tal
proximitá que it sembla esser al punte de nor ales. Li prevision del
meteorolog es corect: ja in li vicinitá
de Sevenoaks noi intra in un zone de splendid tempe, e noi vide ja li
coste de Francia ante mem har atinget li rive del Canal. De Folkestone
noi prende li direct curs vers Calais. Noi es in un altitudine de circa
1000 metres, e nu noi vide tre bon que li Canal del Manche es realmen un
canal, quasi fossat per un gigantic spade in li paisage undulant por
aperter un comunication ínter li Ocean Atlántic e li Mare del Nord. It
cupa transversalmen li collines e li valleyes: li collines forma abrupt
cliffes, ma li valleyes abassa se suavimen vers li rive. Un spectacul
tre impressionant por chascun interessat in geografic problemas .

Li traversada del Canal sembla nos tro curt por gustar suficentmen ti
miraculosi pictura. Apen noi ha atinget li suol de Francia que noi intra
denov in nubes. Por un rason quel yo ne conosse li pilot mette li curs
plu al sud, e bentost il sembla har perdit li orientation, proque on ne
vide li terra. Li témpor passa; yo calcula que noi ne deve esser lontan
de Bruxelles -- ma quande un fore aperte se in li nubes, yo vide sub nor
aeroplan un grand cité quel certmen ne es li capitale de Belgia. Yo
questiona li duesim pilot, e il responde que noi trova nos súper Lille.
Por completar nor misfortune li aeroportu de Haeren informa nos per
radiotelefonie que li atterament es impossibil caus subitmen advenit
nebules! Do li pilot fa un atterament fortiat in an agre al sud del
cité. Du hores plu tard li radio-station informa nos que li nebuI ha
levat se -- ma li suol del camp, moll pro li pluvies, es tam glutinosi
que li machine ne posse startar. Li merces, li posta, li bagages e li
passageros deve esser transportat in auto a Haeren, e -- aleviat de lor
póndere -- li grand aeroplan successa far li curt vol al aeroportu. It es
nocte quande noi arriva in Colonia.




## Li turre de Babilonia (fine)

_Dr. Arnold Wadler_

Per metodic explorationes e investigationes similmen omni altri
objetiones contra li monogenese del idiomas, sin exception, posse esser
refutat, mem li max grav objetion del paroles pruntat o del paroles
migratori. Che Homer, li halebarde, li duplic hacha, esset nominat
PELEK-ys e ja in Babel li hacha PILAKK-u. Pro que li babilonic parol
apari in historicmen mult plu antiqui fontes quam li grec, PELEK-ys vell
har esset pruntat de Babel. Ma fortunosimen o regretabilmen simil
nómines por li hache retrova se in diversi continentes, talmen anc in
Australia POLG-o apu BALG-o por tomahawk, in antiqui Sumeria BALAG por
hacha e hacc e li Kirguisos nomina li martell denove BALAG. E nu noi
senti, que inter german BALG-en, WALK-en e ti parol radical existe
alquel coherentie, pro que anc ili expresse li idé de «batter». Tam
anc in li indoeuropan quam in li semitic e altri idiomas vive li
radicale P-l-k (P-l-g) con li significantie «batter, fender, divider»;
grec PLEG-e (colp) e del sam radicale quam PELEK-ys anc li nómine
PELEK-an (pico) por li avio quel con su bec batte li cortice del árbores
por serchar vermes quam nutritura. Pro ti picada il anc porta su nómine
latin PIC-us e anc su german equivalente SPECH-t cohere con li bavaric
verbe SPECK-en (batter contra). Li facte que un parol proveni del
extrania, ne ja es un pruva, que li sam radica ne ja vive quam radica
primitiv in un lingue.



Li franceses e li italianes deriva del verbe ab-SORB-er, as-SORB-ire li
substantive SORB-et, SORB-etto, indiant un trincage glacin, cremes gelat
(del arab SCHERB-et). Esque ti radicas ne have alquo comun? Ab-SORB-er
(absorpter) deriva de latin SORB-eo (sorbir), german SCHLURF-en, ma anc
li semitic radica S-R-B significa
«sorbir, trincar». Li alcove (dormitoria) anglés es un arab pruntate,
nam AL- significa li articul arab quam in li paroles AL-cohol, AL-gebra,
AL-chimie. Ja li Anglosaxones nominat un vultat dormitoria COV-e. Esque
e AL-COV-e e COV-e ne es de comun orígine? Li radica fundamental CAV
por coses vultat o curvat trova se in ambi families lingual e in plu,
ancor in li max multes. Nor parol PAT-ente origina de latin PAT-eo
(aperter), grec PET-annymi (extender, propagar); ma anc che li Semites
P-t-h significa «aperter» quam in Siam POT e in un dialecte del Mayas
del antiqui America PAT, POT. Li MET (vinatri trincage del primitiv
germanes) es un parol prototipic circumant li tot globe terrestri e
significant «dulci, gustosi, trincage, ebrificant, etc». Anc in li
Bible METEK (dialectic anc MESEK) significat «dulci», quam anc MISG-i
in li antiqui Perú. E probabilmen li latin MEDIC-ina significat
originalmen un trincage sanativ e somniferi. E In China MI, arcaic
chinesi MEUT, significa MIEL!



Ínnumerabil es tal paralelismes in li lingues. Specialmen frappant es
cert interplecturas de paroles queles retorna partú. In li latin CORN-u
(corn) significa evidentmen «lu pussant» e GRAN-um (gran) «lu
aplastat». Egalmen it es anc che li Semites, ú K-r-n significa «corn»
(hebr. KEREN, assyr. KARN-u) e G-r-n «aplastar, molar, molinar», arab
GARAN-a, affini a areaic german QUIRN (=molinette) . Mem li metateses,
li inversiones de mult radicas retorna in divers stirpes lingual. Apu in
P-l-k in assirian PILAKK-u (hach), noi incontra assir. K-l-p in
KIL-APP-âti (haches), hebr. KALAP (hach), exactmen quam in li lingues
europan apu grec P-l-k in PLEK-tron (battente) de nov K-l-p in KOLAPO-os
(colp), latin CLAV-a (clobb), KLOPF-en (Batter, Strein-KOLB-en (clobb,
hellebarde), KLOPP-el (Battente) etc. Metodic investigationes pruva, que
extendet, quasi organic plecturas del lingues, queles inbrassa enorm
partes del tresor vocabulari, coincide reciprocmen.

Li mite del erection del turre babilonic ne es singulari. Anc li tresor
de sagas de mult popules, del Chineses, Indianes, Persicos, del Romanes
e Keltes quam ti del tribus indian del antiqui America raconta nos ancor
pri anteyan unitaritá del lingues e de lor plu tard discrepantie. Mult
modern filologos e inter tis doctores de classe e fama, ha secuet
metodicmen ti tracies e ha pledat -- quam Friedr. Delitzsch, Leo
Reinisch, Hermann Möller, Hugo Schuchhardt e ante omnes Alfredo
Trombetti -- por li unitá de omni families lingual o de cert partes de.
it. Almen quam hipotese por li labores li principie del monogenese del
idiomas merita seriosi atention del parte del scientie.



To tam plu de un metodic gruppament del vocabularium secun vispunctus
cultur-historic resulta denov frappant paralelismes. Pro quo li
Indogermanes usa divers expressiones por TERRE (GE, ERDE, ZIEMIA, TERRA)
durant que just li Germanes e Semites aplica denominationes parent
(ERETZ, ERDE, AARD)? Pro quo ti fenomen repeti se ancor sovent por
exemple che li expressiones HERBST (autune), SCHILD (scude), HELM
(helm), SPIESS (pica, lange) e altres? Esque it ne es frappant, que che
Germanes e Semites on incontra li sam nómines por TERRE e ACRE, PLUGAR e
DRACHAR, quam por altri denominationes del agricultura? E pro quo mem
antiqui paroles sviss, quam ETTER (plectage, hag, palissade) (ples
confrontar li sviss Idioticon!) ja existet in Egiptia e Babilonia? Anc
hebreic ATAR significat «circumdar, includer per», mineic A-T-R
«inhagar, circumdar per». Pro quo li sviss vocabul ZEINE (corb), li
radicale de ZAUN (hag, plectage) coincide con li
hebreic duplication ZIN-ZEN-et (corb)?

Ye altri occasion yo va tractar plu detaliatmen li enorm enigmas e
problemas lingual, queles resulta per tal relationes e questiones. In
omni casu to nu ja es cert, que ci li linguistica -- anc quam scientie
auxiliari de altri branches -- sta ante nov enorm problemas, de quel
solution va emanar un amplore de luce súper li obscuritá del primitiv
quam anc del pre-historie. Nam ampli epocas, queles por singul popules e
specialmen por li europan apartene al prehistorie, por al tri popules ja
es historicmen iluminat.

(Adaptation a Occidental per Herm. Ferd . Haller)




## Ex li revúe «DER ORGANISATOR» trad. KH


### Li arte vendir

Un viageator vide in un cité un vitrine u sale es exposit in omni
possibil inballationes. Quam il self es possessor de un butica, il
intra, compra un micri net pacca e questiona: «Escuta, senior, vu deve
esser un extraordinarimen apt venditor, nam vu posse vendir sale in tal
quantitás e assortimentes. Esque vu ne posse comunicar me vor secret?»
-- Vu erra, respondet li possessor del butica, yo vendi tre poc sal, ma
li viageator quel me ha vendit it, il esset bon venditor de sale.


### Americanismes

In li grand comercie de expedition Sears Roebuck un session del consilie
de administration havet loc. Li director del interprense recomendat un
grand compra e motivat su opinion con seriosi argumentes. Quam it actet
se de extraordinarimen grand summas on fat un votation. Li proposition
del director esset rejectet. Il ne dit un sol parol.



Pos to, ye omni moment su collegos eat che il e provat explicar le, pro
quo ili votat contra su proposition. Li director lassat parlar
chascun, escutat atentivmen, ma ne dit un sol parol. Su silentie fat tam
nervosi li altris, que finalmen ili convocat un nov session in quel nu
li anteyan proposition esset aprobat con unanimitá.

Un conosset juriste, essent sovente agresset de furiosi clientes
escutat un moment quietmen quande ili fat le con li max coleric paroles
li max grossieri reproches. Finalmen il dit: «Yo deve responder vos
que yo ne ha bon comprendet omnicos. Ples scrir vor reclamationes o
dicte omnicos a mi secretaria, nam yo vole examinar it profundimen.» Li
tric sempre functiona. Nequi obedit a su consilie.

Un astut secretario havet sempre un libre sur su scri-table sur quel
on posset leer in grand lítteres: Libre de Plenditiones. Quande un
membre del societé venit e plendit se pri un altri, il dit: «Yo strax
vole inscrir ci li afere e yo va posser discusser it con li
directorie.» Li libre de plenditiones restat blanc durant 40 annus.

Un politico fat inregistrar su discurs con un aparate electric. In
su dom il poy escutat li reproduction e ... indormit se ante que it
esset terminat.


### Diverses

In li repetition general de un pezze de teatre in Paris, un critico
cadet in un profund somnie. On comensat mem audir un cert roncada. Li
vicino de nor dormitor tuchat su epol por avigilar le, poy explicat le
suavimen: -- Li somnie, il dit, es un opinion; yo save it. Ma it es plu
bon ne expresser it tro vocosimen.

Charondas, legislator de Thurianes, ordonat que quicunc volet abolir
cert leges o crear nov, devet presentar se avan li popul, li cord circum
li col a fin que si li novitá ne esset universalmen aprobat, mey esser
ínmediatmen strangulat.




## Subventiones e contributiones recivet (30.6.43)

Sr. H. Schwab, Fr. 2.50; F. Haller, Fr. 1.—; B. Hufenus, Fr. 2.—; E.
Gämperle, Fr. 1.—; Johalf, Fr. 1.—; A. Hagmann, Fr. 2.—.

SCOED:  F. LAGNEL, 1 parte social

Cordialissim mersí ad omnes!




## Publicationes

STZ, Sviss revúe tecnic, publica in su Nr. del 15 julí 1943 li recension
del «Vollständiger Lehrgang» de A. Matejka in li págine 409.

SUPER LI FRONTIERES .. OCCIDENTAL, bell ilustrat prospecte in francés e
LI MODERN LINGUE INTERNATIONAL OCCIDENTAL... aporta li lúmine in li
foreste del national lingues!, anc bell ilustrat prospecte in
Occidental. Ti du prospectes tracta li sam objecte: «Prejudicas
interlinguistic». Ili es editet de nor coidealist W. Gilbert
(Toulouse), quel noi mersia particularimen pro su devotion a nor
movement in li desfacil circumstanties queles il travive.

LI COMBATTE NAVAL, amusant lude, anc editet de W. Gilbert. Noi espera
reproducter it in un proxim numeró de Cosmoglotta.

PROGRESO (jan.-junio 1943, nr. 1-139-) Idistic revúe, 8 págines.

CORESPONDENTIE

A sr. Banham, Essendow, Australia: Noi ha bon recivet vor 2 postcartes.
Sincer mersí.



Mutar su opinion in favor del veritá ne es pruva de infamie e de
ignorantie, ma de un bel caractere.

-- Si vu vole recoltar li felicie, sema it in li cordie del altres.

-- Li afliction es salvativ quande it fa li hom fort.




# Cosmoglotta B 49 (aug 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat (Tel. 9 56 56) August 1943 -- Nró6 49 (8)




## Interimari Academie

Desde bentost quar annus li academie de Occidental ne plu posse
functionar pro li interruption o almen li desfacilitás del relationes
international. On ne mem audacia inviar circulares al membres de nor
organisationes pro que ili vell devenir forsan suspect in lor land.

Tamen, por li elaboration del vocabulariums e del gramaticas queles noi
va besonar strax pos li guerre, it es necessi soluer un cert númere de
casus linguistic in queles li autores hesita sempre prender self un
decision. Ili ne plu posse atender in lor labores lexicografic.

Pro que li presidente e li secretario del Academie trova se in landes in
guerre, li ductent Occidentalistes del neutral landes, Svissia e Svedia
crede necessi instituer un INTERIMARI ACADEMIE quel va functionar til
quande li altri va posser recomensar su labores. Li decisiones de ti
Interimari Academie va esser conditional, it es: deve esser validat del
regulari Academie pos li guerre, e pro to it va liverar a ti-ci omni
documentes justificant su decisiones, con detaliat motivationes.

Ne possente organisar ho-témpor regulari votationes, li sub-signantes
responsabil functionarios del Occidental-Union, designa adminim 9
persones por composir ti Interimari Academie.



Li labor del Interimari Academie (abreviat in INTAC) va consister
precipue in li standardisation del lingue. Divers detalies, benque
de minor importantie, ja tre bon studiat ante li guerre, ne ha recivet
solutiones (y e ch in grec paroles, li accentuation, li duplic
consonates, etc.). Adplu, li elaboration del complet vocabularium de
Occidental posi continualmen problemas, queles un autor sol ne audacia
soluer.

Esperante que omni nor amicos va comprender li necessitá acter strax e
energicmen, noi composi ti Interimari Academie, pos consultation inter
li ductent persones de nor movement.

Li labor del Interimari Academie comensa strax e li resultates de su
labores va esser publicat in Cosmoglotta.

Por li OCCIDENTAL-UNION:



Li president, Li vice-president, Li director,

A. Matejka Ric Berger Fred Lagnel




## Ante li final victorie

Ante quelc semanes, noi recivet de sr. J. Kreis-Schneeberger,
vice-secretario del UNION POR LA LINGUO INTERNACIONA, Genève, circulare
quel il expresse su indignation pri un recent pamflete esperantistic,
intitulat «Die Zitadelle». Li autor de ti pamflete reprende li ja mill
vezes audit assertion pri li superioritá de Esperanto comparat al altri
sistemas mundlingual. Solmen Esperanto vive e ha pruvat su aptitá quam
medie de intercomprension universal. Li eforties del altri autores de
mundlingue es qualificat quam combatte de Don Quijote contra li
vent-molines e on risibilisa lor pretension al final victorie quel es
considerat quam unic e exclusiv apanage de Esperanto.



Noi confesse que noi ne partiprende li indignation de sr. Kreis contra
ti monument de arrogantie e vulgaritá. Si li esperantistes vole far se
risibil, it es lor afere. In un cert sens, ti reaction del esperantistes mem
injoya
nos, nam it da nos un precios indication pri li actual statu mental de
nor confratres. A tal metodes de combatte on generalmen recurre solmen
quande on senti su afere quam perdit. Ja de long noi constatat que li
Esperantistes es íncapabil combatter Occidental sur linguistic terren;
hodie ti íncapabilitá ha transformat se in un veritabil panica. Si
vermen, quam li Esperantistes di, Occidental ne existe, ili ne vell
besonar far tam heroic e risibil eforties por defender se contra it.
Quam quant «negligibil» li esperantistes considera nor activitá, es
demonstrat per un eveniment, quel noi, pos li publication de lor grotesc
pamflete, plu ne have alcun rason por tacer:

Ante quelc mensus, li direction de Radio-Bern declarat se pret far un
emission pri li question del mundlingue, durant quel li parlada vell har
esset dat a un representant de chascun del tri sistemas Esperanto, Ido e
Occidental. Li organisationes idistic e occidentalistic strax acceptat e
designat lor oratores. Ma li emission fallit finalmen pro li resistentie
del Esperantistes. E save vu qualmen li presidente del Bernés Esperantistes,
sr. Ardüser, motivat ti refusa? Il alegat que un emission in quel anc
li idistes e li occidentalistes have li jure parlar, vell posser nocer
li success del nov «cursu de Esperanto per corespondentie» e vell solmen
profitar a... Occidental!

Noi va memorar ti preciosi confession! Do, li esperantistes aconosse
que ili have null chances de success, quande ili es obligat afrontar
Occidental in un combatte egal. Lor corage e lor arrogantie reveni
solmen quande ili es sol sur li camp de combatte e quande it ne existe
alcun possibilitá de contradiction. Si ti conduida es astut, it es in
revancha poc gloriosi e it edifica nos pri li ver situation in
«Esperantujo».



Ma esque li esperantistes vermen crede que per tal grotesc metodes de
combatte ili va posser assecurar se li victorie final? Esque ili
imagina que li munde va ciecmen accepter un sistema de lingue universal,
sin prender li pena examinar it? Esque ili ha obliviat li lecion de
1922, quande li comité del S. d. N., instituet por examinar li
possibilitá del introduction general de Esperanto quam mundlingue,
presentat quam resultate de su examination un raport anihilativ quel
qualificat Esperanto quam «cause e efect de decadentie intelectual»?
Li Esperantistes mey esser cert: anc un duesim prova, far victoriar
Esperanto per surprise va haver li sam fate. Quocunc ili mey far, noi va
esser present por impedir que li legitim interesses del futur usatores
mey esser sacrificat al pretensiones de un puniade de fanaticos e al
comercial interesse del editores esperantistic!

In su response al pamflete esperantistic, sr. Kreis-Schneeberger cita li
facte que secun un recent information del presse, li ministres de
instruction del alliat guvernamentes in London proposi elevar li lingue
anglés al rang de un lingue international, e que un comité de expertes
ha esset electet por examinar ti question. Il infere de ti nova que si
ti project es realisat, it va significar li fine del movement
mundlingual. Il do profita ti ocasion por invitar li esperantistes,
renunciar a lor actual metodes de combatte e unir su forties a tis del
altri movementes por far victoriar li grand idé de un lingue universal
artificial. It es dubitabil ca ti apell va esser audit del disciples de
Zamenhof. On vell tam bon posser demandar les, suicidiar se strax, quam
abandonar lor ultim medies de defense, quamcunc execrabil e miserabil
ili mey esser.



Al proposition oficial far ex anglés li nov lingue international, noi va
retrovenir ancor
in un special articul.

Yo ne vole finir mi exposite, sin expresser li perplexitá in quel
plongea me li ultim parte del response de sr. Kreis-Schneeberger al
pamflete esperantistic. Il reproducte ta li lettre quel il misset al
direction de Radio-Bern, pos har constatat que ti-ci, parlante recentmen
pri li situation mundlingual, mentionat li tri sistemas Esperanto,
Occidental e Novial, ma ne dit sol parol pri Ido. Il scrit:



«Li expertes interlinguistic es astonat constatante que vu ne mentionat
per un sol parol li unic lingue auxiliari quel merite esser mentionat
ultra Esperanto, it es Ido. Esque it es permisset ignorar que Ido es li
sol vermen seriosi concurrent de Esperanto? Esperanto e Ido successat crear
un movement con millenes de adherentes, durant que Occidental e Novial
posse solmen esser considerat quam "`projectes`"» Etc.

Quo noi deve pensar pri ti tre astonant -- por ne dir plu -- declaration?
Ti-ci prende su tot signification quande on save que in li sam circulare
sr. Kreis-Schneeberger expresse su indignation pri li assertion del
esperantistes que «li mortalitá de ti tard-nascetes (it es li
concurrent-sistemas de Esperanto) es 100%» e que il exclama: «Ergo, on
nega nos omni jure de existentie e noi ne vell haver li possibilitá
propagar nor Esperanto reformat?! Ma noi Idistes ne senti li mínim
inclination, luder li rol de un «mundlinguistic cadavre» (!) e yo
crede que in contrarie on va audir ancor mult de noi.»



Si noi comprende bon, it es un indignitá quande li Esperantistes
monopolisa por se li idé de un mundlingue e quande ili considera li al
tri sistemas quam «ínexistent». Ma ti sam argument es sat bon anc por
li Idistes quande it permisse les eliminar li genant concurrentie de
Occidental! Esque sr. Kreis-Schneeberger
vermen ne vide que per tal ínconsequenties il destructe totalmen li
efect de su filippica contra Esperanto? Qualmen il posse expectar que li
letor partiprende su indignation, si il usa contra Occidental exactmen
li sam argumentation quam tis queles il condamna che li Esperantistes quande
ili es directet contra Ido?



E poy, sur quel factes sr. Kreis-Schneeberger funda su afirmation? Yo
ha esset durant 6 annus secretario del POR LA LINGUO INTERNACIONA e yo
save tre bon qual esset li situation durant ti témpor. Ma yo anc save
qual it esset 5 annus pos demission quam secretario, do just avan li
guerre, li sol periode quel permisse far se un real opinion pri li
fortie del divers movementes. Or, -- yo defia li ductores del movement
idistic pruvar lu contrari -- li comparation del numeric forties del
movement idistic in li annus 1929-30 (i.e . strax pos li reviventation
del «Uniono») e in li annus 1938-39 monstra un evident regression. Yo
ne examina ci li causes de ti regression, yo simplicmen constata un
fact. Or, yo conosse anc li situation del movement occidentalistic
durant ti sam periode e yo ne vole celar a sr. li veritabil stupore quel
yo senti quande yo vide alqui parlar seriosimen del «millenes de
adherentes del Ido-movement» e in sam témpor provar risibilisar li
lingue Occidental, qualificante it quam «simplic project» quel apene
merite esser citat apu Ido. Yo ne vole dir plu por hodie; yo save que on
facilmen risca esser denunciat quam «agressiv», si on permisse se
posir quelc questiones índiscret al ductores del Ido-movement. Ma a sr.
Kreis-Schneeberger, quem noi in céteri conosse quam hom rasonabil e quam
bon coidealist, noi da li bon-intentionat consilie, esser in futur un
poc plu caut in su assertiones; noi vell forsan altrimen támen
esser fortiat dir al ductores del Ido-movement quelc veritás ne tre
agreabil a audir, mem ye li risca esser denunciat quam «agressiv».

A. Matejka




## Pri li ver situation in «Idonia»

Nor colaborator A. Matejka parla in li supra articul pri li situation de
Ido ante li guerre. Noi reproducte li unesim parte del cap-articul
intitulat «Nia situeso», signat de sr. J. Kreis-Schneeberger,
vice-secretario del Uniono por la Linguo Internaciona, quel aparit in li
numeró januar-junio, nro 1, 1943 del revúe «Progreso», organ oficial
de U.L.I. It monstra li desfacil situation del actual movement idistic e
li desilusiones de su ductores:

____
Nor situation

Desde li comense del guerre in 1939, nor Ido-movement es presc
anihilat, nor organisationes ne posse functionar e li signes de vive del
Idistes deveni sempre plu rar. Noi Svisses considerat quam nor deve
mantener adminim nor revúe «Progreso» e til nu noi successat far to
per restrictet medies e diminuente fortmen li frequentie de aparition.
Ma li ecó del samideanos devenit tant ínsignificant, tant scars que noi
deve questionar nos, ca penvalora ancor sacrificar energie e moné,
durant li actual circumstanties, por mantener li oficial organ quel
atinge solmen li membres e letores in poc landes. Esque it ne vell esser
preferibil sparniar li poc moné quel U.L.I. dispone ancor til li revene
de altri témpor?
____

_F.L._



Un exemple de corage. Alfons Daudet, ti francés scritor tant amorosi del
vive, sufret atrocimen durant li ultim 20 annus de su vive e morit
paralisat in li etá de 56 annus. In li ultim témpor, inter du terribil
crises, il dit un vez: «Quande yo pensa quant mult yo havet li follie e
li orgollie viver, yo di me que it es just que yo sufre».




## Strangi clubes

America e Anglia es li landes del clubes. Ne un semane passa sin que un
nov club es fundat, de quel li bizarritá preterpassa sovente li límites
del normal imagination... Ti litt associationes queles ne have plu quam
12 membres debi lor nascentie a homes de un folli e maladiv vanitá.

Un del max tipic exemples es li «Kingsley club», un «Club del
balbutiantes», de quel li fundator es un vanitosi balbutianto quel
volet absolutmen devenir celebri. Li reuniones de ti societé dura
generalmen tre tard in li nocte, nam li conversation posse developar se
solmen tre lentmen.

Hay in America pluri gruppes de clubes concernent li aviation. Li max
aristocratic de ili es li «Club of the early bird» (Club del prim
avie). Por esser admisset in it, it es necessi har esset aviator ante
1916. Li existentie de association es naturalmen tre limitat. Li «Club
del eruca» ha atinget un grand popularitá e have nu circa 800 membres.
Li condition por esser admisset es plu facil: har almen un vez saltat de
un avion per un paracade.

In contra, li «Club del nubes trae» su nómine de un motive plu prosaic:
omni su membres prende lor lunch (litt dejuné) in li ultim etage de un
del max alt «ciel-scraperos» de New York.

Un al tri curiosi club esset fundat in 1930 in Minneapolis in li
Minnesota; it es li «Club del savagi ásinos» de quel li membres, secun
li statutes, es obligat postular, per savagi «hi-han»-crias, un melior
nutriment del farmeros por li ásinos del farme.



Omni cloccas del die ha dat lor nómin a clubes. Un del max tipicmen
american es li Club de 7 cloccas. Omni su membres habita Philadelfia, ma
labora in New York, talmen que ili
prende chascun die, por revenir ad-hem, li tren de 7 cloccas.

Just ante li guerre esset fundat in London, li «Eternal club». Secun
su statutes, ye quelcunc clocca del die o del nocte deve esser in li
locale del association almen un membre.



LI DANGERES DEL TOAST

On save que in Anglia, trincar ye li sanitá de alqui es nominat «portar
un toast». Li toast have strangi regules queles on deve sequer
exactimen. Antey, por exemple, por mult honorar un dama, li gentilmann
toastant jettat in li foy un object apartenent a su o un parte de su
vestiment, por exemple su cravatte. Strax poy, omni altri conmanjantes
esset obligat sequer ti exemple jettante in li foy un object de sam
specie. On raconta pri ti custom un amusant anecdote:

Sir Malcolm Sydney dineat un die con un amical societé in un taverne. Ye
li fine del repaste, un del conmanjantes hant videt que Sydney hat un
preciosi cravatte ex dentelle, portat un toast a un dama e in sam témpor
deprendet su propri cravatte e jettat it in li foy.

Sydney e li altres esset obligat sequer su exemple e fat it con li
subrise. Sir Malcolm suportat ti joca con li max grand índiferentie, ma
jurat in su self que il vell venjar se.

Du dies poy, li sam persones trovat se reunit in li sam taverne e li
banquett esset tam gay quam li precedentes. In li dessert Sydney portat
denov un toast al sanitá de un dama; poy il ordonat al garson far intrar
un hom quel il fat intrar intentionalmen; ti individue esset su dentist.
Sydney fa se extraer un defectet dente pro quel il sufret ja desde long,
e jettat it in li foy. Omni conmanjantes regarda se unaltru ma li rigid
regules del bon societé ne permisse escapar del obligation. Sydney ne
accepte un exception. Tande chascun






## Qui vole auxiliar?

Li «Complet vocabularium de Occidental» es nu perfinit in manuscrit. It
esset composit de du sviss colaboratores sur li base de un unesim liste
redactet ante li guerre de sr. Federn e controlat de sr. de Wahl.

Ti vocabularium comprende omni paroles del Radicarium in 8 lingues, de
sr. de Wahl, del Dictionarium german-Occidental de Gär, del Vocabularium
del centres de interesse e del Vocabularium frances-Occidental de
Berger. On anc adjuntet a it mult paroles scientic íncontestabilmen
international.

Ti enorm labor va esser submisset a un sever revision ante publication,
nam it va constituer li fundament de Occidental, fundament índispensabil
por li futur literatura de nor movement.

Por accelerar ti publication, noi besona colaboratores queles possede un
scri-machine e posse recopiar nor listes in pluri exemplares. Qui vole
auxiliar es petit scrir al Occidental Institute, Chapelle, indicante
quant hores il posse dar chascun semane a ti labor de copiation. Ti
labor es un bon ocasion aprofundar su conossenties in Occidental.





(fine del págine 93)

conmanjante resigna se e li íncompatibil dentist introducte su
instrument por extraer li dentes, queles va junter se al unesim e al
cindres del cravate.



In li medicinal dissectiones on ha trovat homes sin cordie; altres havet
du cordies. In ti del pápa Urban VIII, on ha trovat un osse. On anc ha
trovat cordies rodet, altris invertet, quam to evenit in li córpor de un
Saxona quel esset pendet in li etá de 20 annus.



Li descorageament es, in omni coses, quo es max mal: to es li morte del
virilitá.




## Reunion in Lausanne

Li soledí 15 august reunit se in Lausanne seniores A. Matejka,
presidente del OCCIDENTAL-UNION, Ric Berger, vice-president, Fred
Lagnel, director e Ed. Mayor, presidente del SVISS ASSOCIATION POR
OCCIDENTAL por prender conossentie del situation de nor movement e
examinar mult punctus important concernent li activitá de nor
organisationes.

It esset constatat, que, in contrarie al altri movementes
interlinguistic, queles plendi pri li actual situation, quel halta omni
activitás, li Occidental-movement developa se max favorabilmen:
COSMOGLOTTA apari chascun mensu -- it es ye nor conossentie li sol revúe
mundlinguistic del munde quel ho-moment apari mensualmen -; li labores
pri li preparation de manuales, vocabulariums, dictionariums, etc.
avansa secun li previdet programma; li propaganda -- benque reductet a1
landes queles ne es in guerre -- da excellent resultates.

In resuma, li situation de Occidental es tant considerabil que noi posse
previder li max grand successes quande li normal activitá va reprender
pos li guerre.

Li creation de un Interimari Academie ha esset decidet (vider li unesim
págine de ti-ci numeró); on anc tractat diferent detalies concernent li
metodes de labores por li preparation del vocabulariums e dictionariums.

Pos to, agreabil discussiones secuet in queles on parlat pri li movement
in general e pri mult coidealistes e mi-fratres del mundlingual
movement.

Malgré li calid die, li témpor passat tro rapidmen; ma ti contact inter
li responsabil ductores del movement da sempre nov ardore e entusiasme
queles li max seriosi element de success de nor interprense. F.L.




## Subventiones e contributiones recivet (31.7.43)

Sr. F. Haller, Fr. 1.—; Ed. Mayor, Fr. 1.50; R. Ris, Fr. 2.—; J.
Ritter, Fr. 2.—; C. Segerståhl, Fr. 2.—; E. Berggren, Fr. 2.—; H-
Björman, Fr. 2.—; E. Binning, Fr. 5.—; H. Björkman, Fr. 3.—; M.
Bergqvist, Fr. 10.—; F. Fedier, Fr. 2.—; J.A. Sautter, Fr. 1.—; G.
Ahlstrand, Fr. 7.50.

Cordialissim mersí ad omnes!



Noi informa li membres del SCOED que li intereste por 1942 del partes
social es desde nu inscrit in lor credite che li Institute Occidental
(Fr. 0,60 sviss por chascun parte de Fr. 20.— 3% -- ) por li partes
prendet in li annus 193(?) til 1941.

Noi rememora a nor letores que ili posse max utilmen auxiliar nor
movement per devenir membre del SCOED, nor organisation editorial. Noi
besona important summas por nor futur editiones p.ex. li «Complet
vocabularium de Occidental» (ja completmen redactet), li «Fundamental
gramatica» (completmen redactet), li «Vocabularium Occidental-german e
german-Occidental» (in preparation), li «Dictionnaire
Français-Occidental» (in revision).

Li SCOED esset fundat in august 1939, just ante li guerre. Noi vell har
credet, que it ne
ne vell esser vivcapabil. Tamen, nor coidealistes bon comprendet su
importantie e it ne cessat developar se durant ti quar annus de guerre.

Union fa fortie! Pro to, ples demandar un cedul de adhesion, con li
statutes, a:

Institute OCCIDENTAL,

CHAPELLE (Vaud), SVISSIA.



In vor biblioteca ancor manca...

li VOLLSTÄNDIGER LEHRGANG?

TANDE ples strax comendar it. Precie Fr. 2.50




# Cosmoglotta B 50 (sep 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud). SVISSIA

Serie B, poligrafat (Tel. 9 56 56) Septembre 1943 -- Nró 50 (9)




## Angles quam lingue international?

Ante 10 annus, yo esset vocat al posto de director del departament de
exportation in li sviss filiale de un grand interprense comercial
german. Li director general del filiale esset berlinesi e il ne conosset
un sol lingue foren. Un die yo questionat le, qualmen il fa por
conversar con nor clientes durant su viages in Svissia francés. Il
respondet que naturalmen il mult regreta ne conosser li lingue francés,
ma que practicmen ti lacuna in su instruction ne esset un grav
impediment, pro que presc omni clientes parla passabilmen bon german. Si
tamen -- il adjuntet -- li conossentie del lingue francés vell revelar se
unquande quam absolut necessi, it vell suficer le sacrificar du semanes
por far un viage a Lausanne e durant ti témpor il vell alor facilmen
posser aprender li lingue francés. Li joca semblat me excellent, ma ante
que yo havet li témpor por complimentar le pro it, yo remarcat ye mi
grand stupore que it totalmen ne esset un joca, ma que li mann parlat
seriosimen. Yo vell naturalmen har posset discusser, ma it semblat me
preferibil tacer. Quo vu vell har fat in mi plazza?



Ti eveniment -- de quel yo garanti li autenticitá -- revenit me in mente,
quande yo leet in li jurnales li information que li ministros de
instruction del alliat guvernamentes in London hat proposit far ex
anglés li nov lingue international e que ili hat instituet
un special comité de expertes por examinar li possibilitá de practic
realisation de ti project. Li promotores de ti plan naturalmen have un
clar regard sur li coses; ili save que on ne aprende un lingue foren in
15 dies 9 pro to lor project previde que li studie del lingue anglés
vell dever esser declarat quam obligatori ja in li scoles primari de
omni landes. Quel es li real chances de success de un tal interprense?

It ne es facil, responder a ti question, nam omnicos depende del factic
usa quel on intente far de un vivent lingue international.



Nor propri conception pri ti problema es conosset. Yo vole repetir it ci
por li besones del discussion. Un lingue international deve servir quam
universal medie de intercomprension por omni popules del terre.
Naturalmen it va esser absolut necessi solmen por ti strates del
population quel sta efectivmen in relationes con altri popules e por
queles li possibilitá de un mutual intercomprension constitue un
professional necessitá. To es, por citar solmen un parte del real
interessates: li comerciantes, scientistes (medicos, tecnicos,
chimicos, etc.), diplomates, politicos, sindicalistes, economicos,
instructores, administratores, jurnalistes, etc. etc. Por omni
representantes de ti professiones, li existentie de un lingue universal
have un real valore solmen sub li condition que it da les li possibilitá
expresser se in ti idioma con sam facilitá e corectitá quam in lor
lingue matrin. Un scientist quel deve publicar su ovres in un lingue
international ne posse contentar se de un superficial conossentie del
lingue, si il ne vole in antey comprometter li success de su
interprense. It es por noi un axioma que un lingue international satisfa
li exigenties del modern vive solmen si it es egalmen facil a
aprender por omni popules del terre; un cert minimum de efortie (quel
naturalmen posse variar de popul a popul) deve garantir li absolut
mastrisation del lingue. Por explicar me ancor plu clarmen: li témpor
besonat por atinger ti mastrisation posse variar secun li tip de lingue;
si noi selecte un lingue romanic, li angleses, franceses, italianes,
hispanes, etc. va besonar mult min témpor per li studie quam germanes e
slaves, pro que li elementes del lingue les ja es conosset. Ma si noi
statue, tot teoricmen, que por li germanes e slaves li témpor de studie
besonat es li duplic de ti quel es necessi por li romanic popules, tande
ili deve pos ti duplic témpor de studie, posser mastrisar li lingue tam
corectmen quam omni altres. In curt, li possibil diferenties posse
consister solmen in un plu 0 minu long, ma támen finit témpor de studie,
ma me in li possibilitá absolut de final mastrisation del lingue quel va
esser li sam por omnes. Ex ti postulation noi ha traet li conclusion que
solmen un lingue artificial passe satisfar ti exigenties.

Si, por li promotores de un lingue vivent quam lingue universal, li
fundamental postulation es li sam quam li nor, ili deve naturalmen
pruvar que it es possibil, mersí a un bon organisat e sistematic studie,
atinger finalmen in ti lingue li sam gradu de mastrisation quam in li
respectiv lingues matrin. Ma esque to es vermen possibil? Nor response
es emfaticmen: NO!

Del excellent libre de A. Meillet: «Les langues dans l'Europe
nouvelle» noi extrae li secuent passages:





[quote, "Pág. 300, 3)"]
____
Li studie del lingues, mem limitat al lingues max
necessi exige del yunesse cultivat un tre grand efortie quel vell, in
parte, posser esser plu bon usat por altri scopes. Li dominia del
scientie extende se chascun
die; li yunes ne have tro mult témpor, ni tro mult fortie, por studiar
li principies de ti-ci. It es tre dur, exiger de chascun hom cultivat,
que li may aquisiter durant su annus de studie, in sam témpor li
conossentie del scienties e ti de tri lingues, omnes egalmen desfacil a
aprender. E támen to es li precie payand por elevar se al modern
cultura.
____

[quote, "Pág. 302, 3)"]
____
Si on pussa li studie del foren lingues til li gradu
de complet mastrisation, li témpor besonat es imens. Si it resta
superficial, it contribue practicmen nequant al cultura intellectual.
... Por omni tis queles aprende li lingues modern solmen pro practic
necessitás e queles interessa se solmen al formes contemporan del
lingues, li profit intellectual de ti studie es max sovente mediocri.
____

E pri li studie del lingue francés, A. Meillet scri lu secuent:

[quote, "Pág. 213, 3)"]
____
Ti qui ne ha flexibilisat su spiritu per un long
gimnastica es íncapabil scrir francés con un real proprietá de
expression. Li francés de un person mi-cultivat fa subrider presc ye
chascun frase tis qui, mersí al general cultura de lor spiritu e al
studies queles ha docet les li exact valor del paroles, conosse su
lingue. Ti conossentie exige tant finesse natural cultivat con tant
efortie durant tant témpor, que it deveni un raritá. Tre poc candidates,
mem in li max desfacil exámines queles on afronta solmen pos long
studies, possede it in gradu suficent. Solmen tis queles ne have li
minim idé pri li desfacilitá posse resignar se, sin tremer, a scrir
quelc lineas in francés.
____



It es desfacil, picter li coses in maniere plu clar e plu pregnant quam
to es fat in li libre citat. E noi es bon plazzat in Svissia por saver
que A. Meillet ne exagera, nam noi
lucte desde li comensa del institution del administration central contra
li calamitá bon conosset sub li nómine «français fédéral». Ti product
pestilential es fabricat in li Bernesi palaces del administration
federal e inunda de ta li tot país. It es debit al statal functionarios
de lingue german queles fanfarona pri lor conossentie del lingue francés
e anc a ti «bi-linguistes» de queles on admira li miraculosi facultá,
parlar li du lingues, ma queles, quande ili pretende scrir in german o
francés vell far plu bon provante soluer li quadratura del circul: Ili
vell successar plu bon.



Tot recentmen, yo recivet de un oficial organisation turistic regional
quelc prospectes redactet in lingue francés. Yo mancat sufocar pro
indignation, quande yo perleet les. E yo pensat: Vi un functionario
german quel massacra li lingue francés e ne honta far publicar li trist
product de su íncompetentie. E il mem trovat un oficial organisation del
state por accepter e difuser un tal monument de ínconvenientie. It es un
insult al francés parlant parte del population! Ma poy, yo reflectet.
It es vermen ne desfacil trovar in Svissia persones queles parla francés
quam lingue matrin e queles vell har posset redacter ti prospect in
corect francés. Pro quo li autor del prospect ne ha adminim submisset su
ovre a un Sviss francés por revision ante publicar it? Nu, tot
simplicmen, pro que il self ne save que su francés es execrabil.
Probabilmen i1 mem es fier pri su bon conossentie del francés. E li
responsabil functionaries esset exactmen in li sam situation; ili hat
aprendet francés in li scol, ma lor conossenties ne esset suficent por
remarcar que li francés del prospect ne esset francés, ma un abominabil
jargon. Si to posse evenir in un
land u li concernet lingue es un del lingues national, quel va esser li
situation, si on usa quam idioma international un lingue totalmen foren?
Posir li question es responder a it in sam témpor.

To quo vale por francés, vale mutatis mutandis por omni altri lingues.
Li assertion que li lingue anglés es in un cert gradu predestinat por li
rol de un lingue universal, pro su extremmen facil aprensibilitá, es un
abominabil erra. Li lingue anglés ne es facil, ma in contrari extremmen
desfacil. Tis queles di que it es facil, ne vide plu long quam li
extremitá de lor nase; ili pensa solmen al relativmen simplic structura
gramatical, quam si li conossentie fundamental del gramatica vell posser
ducter al real mastrisation del lingue. To quo es desfacil in un lingue
sta exter gramatica e vocabularium; it es su intern spíritu quel on
comprende solmen pos intensiv e longannual studie del stilistic
mastro-ovres in li concernet literaturas. Max sovente on oblivia que anc
li conossentie del lingue matrin es li resultate de assidui e
íninterruptet eforties scolari extendent se sur adminim 10 annus. E
quant persones pos finition de lor studies scolari es támen íncapabil
expresser se corectmen in su propri lingue matrin! Esque tal homes e
mem li plu instructet strates del population va alquande haver li
material possibilitá, consacrar al studie de un vivent lingue
international li necessi témpor por posser expresser se in it tam
facilmen quam in su lingue matrin? No! it es un absolut inpossibilitá
e ti facte es decisiv por formular li response al proposition, elevar un
lingue vivent al rang de un lingue international.



Sovente on ha dit que li election de un lingue national quam lingue
universal vell dar al concernet popul un cultural, economic e politic
preponderantie íncompatibil con li principie del egalitá del popules. To
es ver, ma sub ti formulation li assertion conserva malgré omnicos un
plu minu platonic caractere. Por bon comprender li enorm importantie de
ti problema e li gravissim consequenties del solution
proposit, it es necessi ilustrar tis-ci per quelc concret e practic
exemples.

Noi mey admisser que li lingue anglés va esser selectet quam duesim
lingue international por omni popules e que li studie de ti-ci va esser
declarat obligatori in omni scoles primari, secundari e superiori. Li
unesim consequentie de un tal decision va esser li ínpossibilitá trovar
li necessi númere de instructores de anglés. It va esser necessi formar
li stab de professores e tis-ci va naturalmen dever completar lor
studies in Anglia self ante que ili posse comensar lor activitá
pedagogic. Ma it es plu quam probabil que in li majorité del casus on va
recurrer al solution plu simplic e anc plu efectent quel consiste in
serchar li necessi professores in Anglia self. Noi va in ti casu
assister a un invasion de anglo-saxones in omni scoles del terre. Noi ne
es chauvinistes e ne considera to quam un catastrofe, ma noi anc ne
pensa que it es un ideal solution del principie del egalitá del nationes
in cultural dominia. Quam ja dit, it ne importa ca li popul privilegiat
es li anglés o un al tri. Li situation vell esser exactmen li sam si
vice anglés, on vell electer francés, german, hispan o russ quam lingue
universal.



(continuation in li proxim numeró) A. Matejka


## Remarca concernent li articul «Li turre de Babilonia» (Cosmoglotta 47/48 )



Noi ha publicat in li ultim numerós de Cosmoglotta un interessant
articul pri li libre
de Dr. Arnold Wadler «Der Turm zu Babel» quel tracta li problema del
protocommunitá del lingues.

Secun quant noi save, ti grav problema ancor ne ha recivet definitiv
elucidation. Li contribution de Dr. Wadler, quamcunc interessant it mey
esser, have solmen li valore de hipotese quel es rejectet del max
prominent representantes del lingue-scientie. Ti rejection advere tucha
solmen li metodes queles Dr. W. usa por ilustrar su argumentes, ma ne li
problema del monogeneses del lingues self, quel, quam ja dit, es ancor
apert e ne posse esser considerat quam soluet ni in li un sens ni in li
altri.

Quam profanes, noi have null desire ni competentie, intervenir in li
discussion, ma noi considera quam un deve de objectivitá, informar nor
letores pri li real situation.

Li redaction.




## † KARL FEDERN

Li sviss presse ha recentmen difuset li nova pri li morte del german
scritor Karl Federn, patre de nor coidealist Ilmari Federn.



Karl Federn esset un del max prominent publicistes e autores in german
lingue del ultim decennies. Il scrit un grand númere de essayes,
novelles, biografies e romanes de queles un grand parte recivet un
particulari valor per li grand erudition del autor in historie e
literatura. Ex su principal ovres noi cita: «Der Chevalier von
Gramont», «Abenteuer & Magie», «Mazarin», «Die Flamme des
Lebens», «Da Neue Leben des Dante Alighieri», «Das Zeitalter
Dantes», «Richelieu». Pluri de su novelles ha esset traductet de su
filio in Occidental e ha esset publicat in Cosmoglotta. Durant su vive,
Karl Federn vivet con su familie in pluri cités de Europa, i. a. Wien,
Lugano, Berlin e Copenhagen
e finalmen electet domicilie in London u li morte finalmen raptet le al
afection de su marita e filios.

Noi partiprende li grand dolore de nor amico Imari Federn e su
familianes e expresse les ci nor profund simpatie por lor grand perde.

Redaction de Cosmoglotta




## De aure e diamante

Quande ante quelc témpor, un juvelero monstrat me su labor e li
particularitás de su mestiere, yo fat un tre interessant decovrition.

Noi comprendet nos extraordinarimen bon, il, parlant de su arte, yo,
parlant le del lingue international. Yo va racontar vos li motives de ti
curiosi facte.

Quo fa un juvelero? Il labora preciosi metalles e juveles. It es un
interessant fenomen psichologic que, parlant pri preciosi metalles, on
strax pensa al aure, e, parlant de juveles, on pensa a diamantes. Por me
to neplu es astonant, nam yo es acustomat a to. It es exactmen lu sam
quam si vu parla del lingue international, nal, li public di...
Esperanto.



Ma yo ne vole deviar de mi tema. Yo desira racontar vos pri preciosi
metalles utilisat per li juvelero in su labor. Ili proveni de diferent
minerales queles on trova in divers locos e de queles on extracte li
metalles per un chemic processu ye alt temperatura. Li juvelero usualmen
ne posse utilisar por su labor li pur metalles. Li aure por exemple ne
es sat dur por li fabrication de ornamentes, copes, monetes, fals dentes
e simil objectes. Por ti rason it deve esser mixtet con altri metalles
quam cupre, etc. It es un ver scientie posser distincter li infinit
varietá de mixturas existent e chascun de it have su avantages e
defectes, tot secun li objecte quel on intente fabricar. E li
possibilitás de utilisation de
ti metalles anc es presc ínlimitat. Secun li aplication de special
labor-processus on posse dar a ili arbitrari formes e aspectes.

Quande on explicat me to, yo automaticmen pensat al sistemas de lingues
auxiliari (quam Volapük, Esperanto, Ido, etc). Esque to ne es li sam
cose? Simil al minerales de preciosi metalles es omni lingues del
homanité. Ex ili on extracte per un plu minu scientic processu li
radicas por li paroles del vocabularium. Ma to ne es ancor suficent. Li
vocabularium es ligat a un gramatica inventet e con to, on va fabricar
li lingue. On posse dar a it, un arbitrari form, secun li scop quel on
perseque. Ti scope posse esser li simplicitá, li regularitá, li
«logica», etc. etc. Pro que li númere del formes possibil es
ínlimitat, on ja conta plu quam 600 diferent projectes de tal lingues .

Mi amico parlat me ancor pri juveles. To es un altri cose. Un diamant es
li product de un long processu de cristallisation e nasce solmen sub
conditiones specialmen favorabil. Quam cristall it have un definitiv e
precis form quel on ne vell posser changear sin destructer li tot
diamant. It es tam dur que on posse cupar vitres con it e nequande va
perdir su particulari form. On deve utilisar it quam li natura ha creat
it, sin posser changear su original aspecte. Il conserva su definitiv
form in omni circumstanties, un sol possibilitá resta: On posse polir
it, e it va brilliar ancor mult plu bell.



Esque it ne have li sam qualitás quam Occidental, li max natural ex li
lingues auxiliari? Occidental ne esset creat in un curt spacie de témpor
per un arbitrari resolution quam li altri projectes. It es li producte
de un long processu de cristallisation. In facte it es li pur
cristallisation del internationalitá. On ne vell posser changear su form
sin destructer
li tot sistema. Null altri form es possibil sur li base del
international paroles in lor form
original. On deve utilisar it quam it ha cristallisat se. De to proveni
su admirabil stabilitá. E it posse reflecter vor pensas in li sam
bellitá, con quel un diamant reflecte li luce.

On vell posser discusser ínfinitmen pri li form quel on vole dar a un
pezze de aure. Pri li form de un diamante un discussion nequande va
esser necessi. On solmen posse polir it...

Yes! Noi vole polir Occidental!

Kurt Hamburger



SOL IN UN FARE

Li amicitá del influent persones posse ducter al richess. George Mille
esset portero in Dorchester, un del max grand hoteles de New York e un
del principal clientes del Dorchester esset John Rockfeller, li nepote
del celebri milliardario. George Mille havet li chance salvar li yun
John de un accidente de automobil e, desde ti die, li salvator recivet
del salvate, chascun die un gratification de 100 dollares.

Con su sparniages, George Mille decidet comprar dom de repose: «Yo
videt passar tam mult persones avan li porta del Dorchester que nu yo ne
plu vole vider alqui» .

Por realisar ti desir, li portero ne trovat alquo plu bon quam
comprar... un fare in li golf de San-Francisco. Mille reposa se in li
solitá e lee un sol jurnal: li «Gazette del cruceat paroles». Su
benefator John Rockfeller, por jocar un poc, inviat le quam don de
Crist-fest, un bell bicyclette!



Un yuna intra in un farmacie e demanda li farmacist por un personal
«personal afere». Li farmacist veni; li yuna rubija, presenta le un
lettre e chuchota: -- Mi sponso es medico; il




## Subventiones e contributiones recivet (31.8.43)

Sr. Ed. Mayor, Fr. 1.50; J. J. Joho, Fr. 2.—; E. Vilborg, Fr. 1.30;
Major H. Tanner, Fr. 5.—.

Cordialissim mersí ad omnes!



ha inviat me hodie un lettre quel yo ne successa deciffrar; forsan vu
posse leer it e dir me quo es in it?




## Publicationes in preparation

«L'OCCIDENTAL SANS PEINE»:

Noi recivet con grandissim plesure de sr. W. Gilbert (Francia) li
manuscrite de un nov manuale de aprension in lingue francés titulat:
«l'Occidental sans peine» (Occidental sin pena) basat sur li conosset
metode «Assimil», in plus quam 90 págines. Li unesim letion de ti
labor monstrat nos que ti manuale es redactet max habilmen e es
interessantissim. Noi espera que it va devenir un potent auxilie por li
difusion de Occidental che li francés-parlantes.

VOCABULARIUM ITALIAN-OCCIDENTAL:

Sr. G. Bevilacqua (Italia) informa nos que ti important ovre es ja
redactet e machin-scrit in 500 págines del formate duplic de
Cosmoglotta. Ancor un labor max util por li proxim future, e li
aprension de Occidental che li italian parlantes.

Nor max calid mersí al du autores por lor pena, lor entusiasme e lor
sacrificie in favor de nor movement!




## Contene

- Anglés quam lingue international?
- Remarca concernent li articul «Turre de Babilonia».
- † Karl Federn.
- De aure e diamante.
- Sol in un fare.
- Publicationes in preparationes: L' OCCIDENTAL SANS PEINE,
  VOCABULARIUM ITALIAN-OCCIDENTAL.



Poligrafat per: Institute Occidental, CHAPELLE




# Cosmoglotta B 51 (oct 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat (Tel. 9 56 56) Octobre 1943 -- Nró 51 (10)




## Angles quam lingue international? (fine)



Lass nos nu suposir que mersí a ti general instruction del anglés (quel
in omni casu va postular un preparation organisatori de adminim quin
annus, ante posser comensar) noi ha obtenet in chascun land un unesim
equip de yun mannes queles, pos har finit lor studies, possede un plu o
minu bon conossentie de anglés quel ili va posser utilisar in lor futur
carriera. Yo di intentionalmen «un plu o minu bon conossentie», nam it
es evident que li gradu de mastrisation de un lingue foren depende in
fort gradu del linguistic talentes del aprensores queles naturalmen va
esser tre diferent. E to furni nos ja un duesim serie de desfacilitás.
Li international congresses va augmentar in considerabil númere, pro que
li tache de reconstruction del munde va esser enorm e va postular li
colaboration de omni lan­des del terre. Chascun de ti landes va dever
delegar su representantes por aportar su personal contribution, ma anc --
e to es important -- por defender su propri legitim interesses. Pro que
li lingue anglés va necessimen esser li congress-lingue, on va
naturalmen esser fortiat selecter delegates inter tis queles ha bon
aprendet ti lingue e save expresser se fluentmen in it. Or, quam ja dit,
li bon linguistes es relativmen rar e tis queles pro lor natural
talentes mastrisa li lingue max bon ne es necessimen tis, queles es anc
li max apt
representantes por li special materies a tractar. It posse tre bon
evenir -- e to va mem esser li regul general -- que li representantes max
qualificat ne va esser tis queles bon parla anglés. E pro to ili va
ínevitabilmen esser gravmen desavantageat in relation con li
representantes de anglés parlant popules che queles li question del
congress-lingue ne lude li mínim rol, pro que it es ja de ante soluet in
lor favore. Noi have ci un duesim grav violation del principie de
egalitá del popules e ti-vez ne solmen in cultural, ma anc in politic e
economic relation. Li sam inegalitá va manifestar se ne solmen in li
dominia del congresses international, ma anc in li diplomatic relationes
inter omni pópules. Li popul privilegiat va poc a poc aquisiter un -- noi
mey esperar ne dangerosi -- ma támen chocant preponderantie sur li altri
popules.

Ma to ne es omnicos. Li adoption de un lingue universal va haver quam
natural e ínevitabil consequentie li nascentie de un presse
international in economic, diplomatic, scientic, sportiv, educational e
sociologic dominias. Queles va esser li responsabil directores e
redactores de ti nov jurnales? Naturalmen angléses! Ples reflecter:
esque it posse esser altrimen? On ne confide li redaction de un grand
jurnal a un mann, mem altmen qualificat, quel ne mastrisa li lingue in
maniere absolut. E to on posse in 9 casus ex 10 expectar solmen de alqui
quel parla li concernet lingue quam lingue matrin. Or, ples imaginar vos
li organisation del nov munde, talnominat egalitari, in quel omni
ductent positiones es in li manus de representantes de un sol e unic
nation! Esque it es necessi selecter?



E poy on anc sembla obliviar li perturbationes queles li election de
lingue vivent quam universal va provocar in li de programmas de public
instruction de omni landes exter li anglés parlant nationes. Li exemple
de Svissia es ci particularimen instructiv. Pro rasones bon
comprensibil, noi ne posse eliminar de nor programmas scolari li studie
del divers lingues national de Svissia. Or, noi ja presc ne save qualmen
far por posser consacrar al studie del lingues national li minimum de
témpor necessi por aquisiter mem solmen un conossentie rudimentari del
duesim o triesim lingue national. Quel va esser li situation quande apu
german, francés e italian, noi va ancor dever docer anglés ja in li
scoles primari e to -- nota bene -- con un númere de leciones adminim egal
a ti consacrat al studie del lingue matrin?! Li gradu de mastrisation
del national lingues, ja absolut ínsuficent, va ancor diminuer e noi va
assister al grotesc spectacul que un comerciant de Genève, viageante por
afferes a Zürich va esser fortiat conversar con su compatriote sviss in
lingue anglés, pro que ni li un ni li altri conosse suficentmen german o
francés!



Noi ja ha dit in un de nor articules anteriori que pro li rapid
progresses del tecnica e de omni altri branches del scientie, it deveni
sempre plu desfacil e bentost impossibil posser consacrar li necessi
témpor al studie del lingues foren. Ti quel ne have li possibilitá voer
se exclusivmen e intensivmen al perfectionament professional in su
propri dominia, va esser victet de su concurrentes e Deo save quel
formes li concurrentie international ha adoptet in li ultim decennies!
Or just in ti moment on imposi nos ancor un tache suplementari, it es li
studie de un vivent lingue universal quel, si on ne mastrisa it
completmen, servi a necos o alor postula tant mult témpor que su studie
acapara presc li complet activitá del aprensor! E lu max remarcabil es
que ti enorm agravation del situation
educational-professional in li landes non-anglosaxonic va ear paralel a
un simultan aleviation del sam situation in li landes privilegiat. Ta li
necessitá studiar lingues foren va desaparir completmen e li témpor
ganiat va posser esser consacrat al intensification del studies in altri
dominias. Li consequentie va esser un sempre crescent avans de ti
popules sur li altris in tecnic e scientic dominia. Ergo: duplic
avantage por li unes, e duplic desavantage por li altres! Vermen: si
alqui vell desirar assecurar por sempre li predominantie absolut de su
land in omni dominias del modern vive, il ne vell posser proposir un plu
apt medie quam far electer su lingue matrin quam lingue universal! Li
proposition in se self sembla ínnocent e just pro to it es tam
dangerosi, nam li resultate vell esser plu secur quam si it vell esser
obtenet per li direct utilisation del forties militari.

Si on bon reflecte pri ti consequenties, it sembla apen possibil que un
tal proposition vell seriosimen posser esser acceptet quam definitiv
solution del divers popules.

Si noi examina li situation quel vell resultar del adoption de un lingue
vermen neutral, it es «artificial» noi vide que it aporta realmen li
ideal solution de omni desfacilitás:



1. Li lingue es tam facil que it posse esser aprendet de omni popules
del terre til li
gradu del complet mastrisation.

2. In li relationes international, omni popules sta sur pede de absolut
egalitá.

3. Li adoption de un lingue neutral alevia li programmas de instruction
public de omni landes sin exception, vice supercargar li unes e in
revancha aleviar li altres.

4. li dangere que un del popules mey posser obtener mersí al adoption de
su idioma quam lingue universal un position privilegiat in politic e
economic dominia es radicalmen escartat.

Li afere es tam clar que on vermen questiona se qualmen it eveni que on
til nu ne ha pensat al adoption de un solution tam «natural». Ma noi
conosse li fortie del pre judicies e ne es tro astonat pri li ciecitá
del responsabil guvernamentes. Certmen li afere ne es tre grav, nam til
nu li proposition sta ancor sur li paper e mem si it es adoptet, su
realisation va postular mult annus de labor preparatori ante que it
posse intrar in efect. E mem quande it va ja esser realisat, li final
resultate va támen esser un fiasco pro li practic impedimentes. Ma it es
a timer que ti continui fiascos debit al ciecitá del responsabil
ductores queles obstina se in lor prejudicies e prefere provar cent fals
vias quam adopter li un bon quel ne plese a ili, va ancor un vez
procrastinar li victorie del idé mundlingual.

Pro to noi deve esser pret al combatte e duplicar nor eforties. Li final
victorie de nor movement es ínevitabil, ma labor e perseverantie es li
precie payand por it.

_A. Matejka_




## Interimari Academie

Li «Interimari Occidental-Academie» (INTAC) es constituet quam seque:

- BERGER Ric (Prof. )
- MATEJKA A.
- BERGGREN E. (mag. phil.)
- POLLOG C.H. (Dr.)
- BLOMÉ B. (Dr.)
- SJÖSTEDT C.E. (Dr)
- HAAS F. (Dr.)
- SYDOW C.W.v. (Prof. Dr.)
- LAGNEL Fred

It ja comensat su labores. Li unesim circulare (IOAC/1) va bentost
aparir.




## Cronica

Noi ha raportat in li ultim numeró de Cosmoglotta pri li proposition del
alliat guvernamentes in London, far ex anglés li nov lingue
international. Interim li comité de expertes ha finit su labores e --
quam on posset expectar -- decidet in favore del lingue anglés. Ma -- e to
es lu curiosi -- it recomendat in sam témpor anc li adoption del francés
quam duesim lingue international, por evitar li semblantie de un tro
grand partialitá in favore del anglo-saxones. Naturalmen ti decision
dupa nequi pri li real intentiones del membres del comité, queles
favorisa in unesim loc li lingue anglés. Támen noi have oficialmen un
recomendation quel proposi du lingues vivent quam lingues auxiliari. On
previde ja nu li ínevitabil consequenties de un solution quel prova
egardar e li capra e li caul. On previde les tant plu bon que li unesim
reaction ja ha venit de Chile u on expresset su astonament pri li facte
que on completmen oblivia li hispan, quel es parlat de circa 150 mil
leones de hispanes e americanos. It existe null motives por refusar al
portugaleses, brasilianos, russes, italianes, etc. to quo on va
eventualmen conceder al franceses e hispanes. Noi va tande esser sur li
bon via, nam pos que omni ti lingues va har esset reconosset quam nov
lingues auxiliari apu li anglés, it va suficer extracter ex ili li comun
elementes por obtener un supra-lingue international e noi va al or
automaticmen arivar a Occidental quam definitiv lingue universal.




Ma anc Churchill e Roosevelt ha ocupat se pri ti problema e ili
recomenda... «Basic English» quam nov lingue international. Advere
ili ne sembla saver pri ti Basic English plu mult quam to, quo ha dit
les li «scientistes» e mem to ili miscomprendet, nam ili parla de un
lingue con 650 substantives e 200 verbes --
quo es fals —; ma to es pardonabil, nam Churchill e Roosevelt have
presentmen plu urgent labores quam ocupar se pri linguistic questiones.

Támen ti propositiones havet adminim un bon resultate; it reapertet li
discussion pri li question del mundlingue. Presc omni grand jurnales
comentat ti information e pluri ex ili havet li ocasion metter denov in
lúmine li remarcabil omniscientie del jurnalistes queles scintilla in
judicar con li max grand conviction li coses queles ili minim
comprende.

Fortunosimen pluri jurnales apertet su columnes anc a colaboratores
queles bon conosse li afere. Noi signala, ultra un debil prova, defender
«Basic English» in li «Neue Zürcher Zeitung» un tre bon articul
publicat del «National Zeitung» Basel in quel li autor, inspirat del
articul recentmen aparit in «Cosmoglotta» fat un bon fundat critica de
ti nov «mund-lingue». Noi ne conosse li autor de ti articul, ma noi
mersia le por su preciosi auxilie e anc por li propaganda quel il fat,
citante «Cosmoglotta» in su critica.

Quam on vide, noi ne resta ínactiv e nor adversarios va anc in futur
trovar nos sur lor via.     M.

-- Un recension de nor nov manuale por germanes, li «Vollständiger
Lehrgang» de Matejka, aparit in li numeró 5 del conosset revúe «DIE
FRIEDENSWARTE». Li autor del recension ne contenta se parlar pri li
contenete del manuale: il da ultra to un curt introduction quel explica
li nascentie de Occidental e justifica ti lingue quam final solution del
problema mundlinguistic.

Noi espera posser raportar in li proxim numeró de Cosmoglotta pri un
altri, important success propagandistic por Occidental.






-- Desde februar 1943 in chascun numeró del
mensual «Mitteilungen der Schweiz. Gesellschaft für
Charakterforschung» (Comunicationes del sviss association por
caracterologie) articul de un de nor coidealistes apari sub li rubrica
«Vom Sinn des Wortes» (pri li signification del parol). In ti
articules li autor prova explicar li signification e li orígine exact de
paroles in conexion con li caracterologic scientie. Li max grand parte
de ti scientic expressiones es international e por interpretar lor
signification e orígine li autor utilisa li vocabularium de Occidental.
Li possibilitá de ti aplication de nor lingue es un clar prova que
Occidental es un lingue anc apt a scientic temas ultra su function quam
practic medie de intercomprension. Li tre favorabil ecó a ti articules
ex li circul del letores del «Mitteilungen» incoragea a nov provas in
ti dominia. Pri li efecte de ti excellent propaganda noi va informar nor
letores ye un altri ocasion. Qui desira reciver un specimen-exemplare
del «Mitteilungen» es petit directer se a Kurt Hamburger, St.
Leonhardstrasse 69, St. Gallen C. -- In su numeró 36 de julí 1942
Cosmoglotta publicat un noticie pri li movement «Li Amicos del Pace e
del Familie» quel editet su statutes e du propaganda-articules
completmen in Occidental. Plu recent evenimentes che ti association va
interessar nor letores. Su eforties momentan tende in unésim al
protection del familie, construction de familie-hemes e al preparatori
labores por li reetablissement de international relationes pos li
guerre. Diferent brochuras e articules va aparir in proxim future. Quo
va specialmen interessar nor adherentes es que li direction del movement
resoluet adopter li international Occidental nómine UNION PACIFIC e
conservar li ancian designation quam sub-titul. Al cap de su actual
corespondentie-formulares apare ti titul in Occidental
con traduction german del sub-titul. Mem si li scope del movement ne
vell interessar nos, it tamen vell esser injoyant por nos vider que nor
lingue es practicmen aplicat. Li adresse del association es: UNION
PACIFIC, Case postal 7, ROVEREDO (Grisones), Svissia.




## Li 70ésim de Major Hermann Alfred Tanner

Li 1943, nor car coidealist Major Tanner in Bern atinge su 70esim annu.
Noi fa ci nor max calid desires de sanitá e felicie in ocasion de su
anniversarie.

Malgré su etá, Major Tanner have sempre un vivid spiritu apert a omni
questiones e problemas.

Qui es Major Tanner? Pos har frequentat li secundari scole de Samaden,
il continuat su studie in comercie e lingues in Lausanne, Neuchâtel,
Leipzig. Il fat un aprentisage quam compostero. Il es un experte pri
pictura e fotografie. Illustrator e specialist por reclame, autor e
editor, specialist del questiones de trafic, il labora desde 1893 in li
dominia del color e creat li fundamentes por li normation del colores e
es li inventor de un compasse por li harmonie del colores. Il directet
un inqueste pri li audition del colores e fundat li Institut coloristic
mundial.

In 1900, il fundat li «Engadin Express». Durant li guerre 1914-18, il
esset militari reportero.

Su ovres es numerosi: pluri libres relate li unesim guerre mundal. Ma
il es specialmen li cantator del montanie e del Engiadina. Un de su
ultim libres «Zehn Jahre Bergführer Kluckers "`Herr`"» ha esset
traductet a Occidental, ma it ne ha esset publicat.



Li problema del lingue international preoccupa le constantmen e presc
chascun semane li Institute Occidental recive excerptes de jurnales
relatent li un o li altri latere de ti problema.

Il studiat li interlinguistica de Volapük til Occidental; il adheret a
nor movement in 1928, quande esset creat li Sviss Association por
Occidental.


## † ERWIN WETTSTEIN

Ye li 24 august 1943 ha morit pos un curt maladie de 10 semanes nor
venerat coidealist Enwin Wettstein, depó-chef del Sviss Ferrovias in
Erstfeld. Wettstein nascet in 1879. Pos li fine del periode scolari, il
intrat quam aprentise in li famosi fabricas de locomotives in Winterthur
u il frequentat in plu li Tecnicum cantonal por completar su erudition
professional. Poy in 1902 il intrat in li servicie ferroviari quam
tecnico.

Mersí a su eminent conossenties e qualitás professional il avansat
bentost quam vice-depo-chef in Erstfeld e pos li morte de su superior il
esset promoet al gradu de depó-chef, reyent súper plu quam 200
oficiarios, artisanes e ovreros. Inter su colegos e subalternes il esset
tre apreciat pro su simplicitá, loyalitá e strict ínpartialitá.
Wettstein devenit anc conosset pro su innovationes e inventiones tecnic
queles erecte a su nómine un monument contra posthum oblivia.



Con interlinguisme, il conossentat se ja in 1893/94 aprendente Volapük
ancor durant que il frequentat li scoles. Con Esperanto, il ne posset
acustomar se, ma in contra il comensat studiar Ido in 1925, quande li
Direction general del Sviss ferrovias federal decidet subsidiar
Esperanto-curses! Ma ja in 1928 il comensat interessar se al movement in
favor de Occidental, e constatante li eminent superioritá e enorm
avantages practic de ti artificial naturalistic interlingue, il strax
abandonat Ido e adheret
al movement in favore de Occidental.

E nu il ha abandonat nos mult tro temporan, ma noi ne va obliviar le!
H.F.H.




## † CHARLES PIAGET

Li 11 septembre 1943 morit in Bienne, pos quelc dies de maladie, nor
afabil coidealist Charles Piaget.

Durant su viages in li landes balcanic il successat crear un Occidental
movement. Il ne mancat, ante li guerre, pos su viages comunicar nos su
impressiones e li salutationes del coidealistes queles il ne obliviat
visitar a chascun ocasion.

Un pie mersí a ti modest colaboratore!




## A nor corespondentes!

Pro li crescentie de nor movement e li sempre plu mult labores destinat
a nor Centrale, noi peti nor corespondentes sequer li infra regules
queles va auxiliar nos:

1. Scrir o stampar sur chascun lettre li complet adresse del expeditor
por evitar li reserches de adresses.
2.  
[upperalpha]
.. Li important problemas o questiones deve esser tractat sur folies
separat, quo permisse al I.O strax transdar les al colaborator
competent.
.. Li comendes deve esser scrit sur folies separat e bon ordinat.
.. Chascun question o comunication deve esser scrit con suficent
spacie inter les.
.. Li comunicationes pri propaganda, recension pri jurnales o libres
deve esser redactet in form de noticie pret por li insertion in
Cosmoglotta.
3. Noi recomenda a nor corespondentes utilisar por lor lettres li
formate 297 x 210 mm o eventualmen li demí de ti formate (148 x 210 mm).
Li postal cartes deve esser usat solmen por comendes o curt
comunicationes.




## Subventiones e contributiones recivet (30.9.43)

Sr. Ed. Mayor, Fr. 1.50; F. Haller, Fr. 1.—; H. Rohner, Fr. 2.—; W.
Leuenberger, Fr. 1.—; Ed. Bieller, Fr. 7.—; E. Berggren, Fr. 3.—;
A. Dalhem, Fr. 5.—; J. Reynders, Fr. 10.—.

Cordialissim mersí ad omnes!



LI SVED OCCIDENTALIST

Edition B (Svenska Occidental-Förbundets Medlemsblad) Nr. 1. Sept. 1943. Box
171, STOCKHOM 1.

It es un grand joya por nos reciver «Li Sved Occidentalist» in form
multiplicat tot simil a Cosmoglotta B. Noi ne dubita que ti publication
va excellentmen influentiar nor movement in Svedia e permisser it
reprender desde nu un progression plu rapid.

Contenete: Opiniones del letores. Un voce esperantistic. Nov etimologic
lexico. Quelc dates pri li lexical labore.

Exceptet li duesim articul, li altres es scrit in sved.

Bon success a nor confratre!



CONTRIBUTIONES POR 1944:

Li contributiones por 1944 va esser:

1. Abonnament COSMOGLOTTA: Líber (ne gratuit)

2. OCCIDENTAL-UNION: Fr. 1.50 sviss + abonnament a Cosmoglotta.

3. SVISS ASSOCIATION POR OCCIDENTAL: Fr. 1.—.

Li cartes de membres por li OU e li SAPO va esser inviat strax pos
reception del contribution.




## Contenete

- Anglés quam lingue international? (fine)
- Interimari Academie
- Cronica
- Li 70-ésim annu de Major Tanner
- † E. Wettstein
- † Charles Piaget
- A nor corespondentes
- Li Sved Occidentalist
- Contributiones 1944






# Cosmoglotta B 52 (nov 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B. poligrafat (Tel. 5656) Novembre 1943 -- Nró 52(11)


## Anglés quam lingue international?

_Ric Berger_

Durant li ti-ci ultim mensus, quelc interlinguistes esset emoet del
information, publicat in sviss jurnales, que un comité de London ha
selectet anglés quam lingue international; ti emotion ne sembla me
fundat pro li secuent motives:

Chascun popul desira naturalmen que su lingue mey esser acceptat quam
lingue international pro rasones de prestigie e pro que per un tal
adoption, it ne plu es obligat aprender un altri lingue extran. Pro que
anglés es hodie li max difuset in li munde e ja parlat de du grand
nationes, ti nationes opine que lor lingue deve luder ti rol
international. Ti proposition es regularimen fat de témpor a témpor
desde pluri secules, precipue quande li Angleses, quam in 1918, esset
victoriosi.

Ma ti adoption general ne depende del Anglo-americanes solmen; it
depende in prim loc del altri popules. Esque li altri nationes, por
exemple Germania e Italia, Portugal e Francia, Russia e Svedia va omnes
consentir renunciar lor propri idiomas in lor relationes por usar solmen
anglés? Ti question es li sol a considerar; nam it ne es desfacil a un
anglés comité selecter anglés; tot altri es li consentiment del altri
popules.



Mem si li Angleses vell ganiar ti-ci guerre, ili ne vell imposir lor
lingue a Europa e ancor minu al victet popules, nam li rancore del
victetes va esser tam fort durant mult annus que ili justmen va acceptar
qualcunc lingue exceptet
ti de lor victores. Un popul accepta li lingue de su victor quande ti-ci
es plu civilisat, e aporta a it un plu elevat cultura. Li exemples
abunda in li historie e yo cita solmen li Gallos adoptent latin, li
lingue del victoriosi Romanos. Ma hodie un tal adoption voluntari ne es
possibil contra li sentiment national.

It ne es possibil que in Europa, victores e victetes va entender se por
acceptar anglés quel ne mem es parlat sur li continent, durant que
francés, german, russ, hispan e italian continua esser li lingues de
grand nationes.

Esque on posse creder que solmen pro que Anglia vell har ganiat ti-ci
guerre, li altri europan nationes va acceptar su hegemonie linguistic?
Si it vell exister li minim chance por ti decision, tande pro quo in
1918 li sam anglés proposition, quel esset anc publicat (yo memora har
leet it in li jurnales de ti lontan epoca) ne havet alcun success, o
comensa de aplication?

Li facte que li comité de London recomenda usar apu anglés anc francés
monstra que li Angléses conscie que lor lingue va dever strax far
concessiones a concurrentes; ma german resta malgré li guerre li lingue
de un grand nation civilisat, activ e fier; german hodie es e va restar
li principal lingue del tecnica, it es un candidate tro potent por esser
eliminat; do on va esser anc obligat «recomendar» it.

Poy, si Anglia es victoriosi, anc Russia naturalmen. Russia, li max
populosi nation de Europa ne va acceptar que su lingue retira se avan
anglés, mem completat per francés o hispan. Sam rasonament por Italia.



Tande, pos li guerre Europa va retrovar se exactimen avan li sam
situation quam ante li guerre: 6 o 7 grand lingues de civilisation
queles ne va renunciar luder lor rol seculari por far plesur a un de
ili. On va arivar al conclusion que un mixtura simplificat composit
del elementes international va sol contentar omnes e li problema de un
idioma international, simil a Occidental, va obligatorimen posir se.
Tande, pro quo combatter li proposition de London? Li practica va
ínfallibilmen ducter li hom intelligent al conception quel noi propaga.
Plu bon es preparar li presentation de Occidental por posser proposir un
lingue completmen perlaborat con dictionariums e grammaticas.

Exter li consideration de national prestigie existe un altri grav
argument contra un lingue national. Omni lingues natural es desfacil a
aprender e a usar corectmen. Mem pos pluri annus de intens studies, on
ne posse mastrisar un lingue national, e anglés quam li altres, sin far
erras. Nequo es plu penibil por un Francese, por exemple, audir francés
mal parlat o mal scrit. Li jurnales del francés Svissia publica presc
chascun semane indignat protestation contra comercial prospectes,
venient de german Svissia, e scrit in francés plen de risibil erras. E
li autores de ti prospectes crede sincermen bon conosser francés. Quo va
evenir, on pensa, quande francés va esser acceptat quam lingue
international? Grand Deo, quel calamitá por Francia!

Quande yo memora que yo studiat anglés e german durant 5 annus e que
ancor hodie, yo ne audacia scrir 5 lineas in ti lingues sin hesitar e
timer far rider mi letor, yo pensa que omni altri homes va bentost
convicter se que li usation general de un lingue international ne es
possibil. In contrari, quin semanes de studie sufice por posser usar
Occidental. Pro quo timer un altri solution? It ne es in li natura del
homes usar un medie desfacil quande existe un altri íncomparabilmen plu
facil.



On deve rider ante esser felici por ne morir ante har ridet. La Bruyère.




## «BASIC ENGLISH» IN LI DEFENSIVE

Poc dies pos li aparition del critica de «Basic English» in li
«National-Zeitung» de Basel, aparit un al tri, extremmen bon
documentat articul contra ti nov mundlingue in li «Neue Zürcher
Zeitung» de quel li autor es sr. Victor Brauchli. Li conclusion de ti
articul confirma nor propri judicament: «Basic English», quamcunc
original it mey esser in su fundamental conception, es íncapabil
satisfar li exigenties de un lingue universal.

Li max bon articul pri ti tema ha esset publicat in nr. 1643 del N.Z.Z.
Su autor es nor coidealist sr. Dr. Fritz Haas. Sr. H. ne solmen
demonstrat li linguistic defectes de B. E.; il anc indicat -- e to es lu
max important -- li rect via por soluer li problema de un lingue
universal. Noi debi mult gratitá a nor coidealist Haas por su energic
atacca e por li brilliant defense de nor conceptiones.



Si on vell ancor dubitar pri li success del campania contra Basic
English, it vell suficer leer poc extremmen debil provas queles li
subtentores de Basic English fat por salvar lor nave. Ili reconosse li
defectes de ti lingue, ma -- talmen ili argumenta -- Basic English es ja
solmen un etappe sur li via del aprension del «standard english» . Por
tis queles bon conosse li situation, ti confession es un veritabil
revelation. In li tot literatura propagandistic de basic English on
sercha in van un tal justification, e tis queles ha secuet li discussion
pri li question del mundlingue in li jurnal «Der Europäer» probabilmen
ancor memora que ta li oficial subtentor de B. E. assertet just lu
contrari, a saver que li scope de Basic English ne es furnir li base por li
aprension del
«standard english». E to es anc just, nam altrimen li promotores de ti
lingue ne vell har consacrat tam mult incre al prova, demonstrar que
mersí al genial ovre de Ogden, it es possibil expresser omni idés malgré
li restrictet vocabularium quel it oferta al aprensor.

In veritá, li subtentores de Basic English ha, per lor nov e ínexpectat sistema
de defense, contribuet plu mult a nor success, quam noi self per nor
direct ataccas. Noi sempre ha suspectet que li propagation de B. E.
esset in realitá solmen un prova, obtener per un pie fraude to, quo ili
ne audaciat postular apertmen: it es li adoption del lingue anglés quam
lingue universal. Li disciples de Ogden advere ne obliviat mentionar li
tre grand difusion del anglés por justificar li creation de Basic English, ma
ili ancor plu insistet sur li facte que li lingue anglés ha esset
electet quam base por li nov mundlingue unicmen pro que it es li sol
idioma vivent quel, mersí a su analitic structura, permisse obtener un
tam radical simplification sin nocer al qualitás del lingue.

Pos nor ataccas, ili plu ne posset mantener ti fiction e noi ha
successat fortiar les demascar lor ver intentiones. Noi nu save, per li
confession del subtentores de Basic English self, que lor real scope es
obtruder al munde li lingue anglés quam idioma universal. Li situation
es nu tre clar, nam ti jolli confession ne ha cadet in li oreles de
surdes e it es extremmen improbabil que pos to, li subtentores de Basic
Englisch va haver li minim chance continuar lor ovre de dupation.

Finalmen, noi deve ancor mentionar un curt articul del «Weltwoche» pri
li sam problema. It aconosse li originalitá del fundamental conception
de Basic English ma támen resta sceptic pri real chances de ti prova, soluer li
problema de un lingue universal. A.M.



Nequi es felici in omnicos e omni loc: hay alquicos tro curt e
ínperfect in li menage de nor vive.




## Alquicos por reflecter

Tri individues es condamnat a morte. In li moment decisiv on mette les
sur un range e, quam gracie special, on institue un lotation per medie
de 5 nas-linettes de queles tri es blanc e du nigri. Li executor fixa
sur li dors de chascun condamnato li naslinette lotat. Ti qui have un
blanc nas-linette es liberat; ti qui have un nigri es executet.

In ti situation, li unesim del tri condamnates, stant ye li dextri, di
con alt voce, pos har regardat li dors del altri du:

-- Secun quant yo vide, yo posse esser executet o ne..

Li duesim, hante audit to e regardat in su torn li dors del du altres,
di con li sam geste de dúbit:

Secun quant yo vide, anc yo have un chance egal esser executet o ne.

E poy li triesim, hante audit to e sin mem regardar li dors del du
altres, frotta se li manus e di jubilante.

-- Yo ne va esser executet. Yo es líber!

Quel rasonament fat li triesim por esser strax secur pri su fate?

(Solution in li proxim numeró)

UN VIAGE INTER PLANURA E REGION GLACIAL SVISS

Sammen quam in nor lande alpin homes, plantes e animales es concentrat
sur un strettissim spacie, talmen anc li sesones es frappantmen
superposit. Migrante durant poc hores ex li campanie fertil e insolat
vers li montania, li viageator travive successivmen li verne, li
estive e li hiverne. Li max strangi contrastes fascina su ocules, nam ne
solmen li tectonica del suol, ma anc li flora decora li paisage in
chascun altore per su special caracteristica.



Durant que in li roseosi planura li papavres orla ancor li maturant
cerealieras, li orel del
migrator escuta in li al turre de 1800 metres solmen ancor scumant e
bruient riveres montanari, queles murmurante traflue li spess
abietieras. In ti tranquil solitudes li estive es ja sensibilmen plu
curt quam in li profundores. Ultra dens abietes cresce ci solmen ancor
sorbes e enorm aceres alpin. Circum lor radicas alarga se spess tapisses
de filices e mosses con gracil foliettes e spores copiformi. Plu in
supra li foreste cessa completmen. Vias serpentin conducte tra
pasturages, alnieras e bass boscallias ad up sur li pasturages alpin. Li
estive, comensante ci solmen in julí, orna les con flores splendid e
magnific. Sur li scars tapisse herbin florea entianes turcin, ciclamenes
e roses alpin (rododendres). Ci e ta erecte se ancor obstinatmen
sporadic pines pigmeic, dislacerat de vente, storm e témpores. Sur
roccages semblant inaccessibil prospera  auricules bonodorant, queles
seducte e atrae li turist pro lor discret parfúm. Sur sudal declives
insolat, preferibilmen sur roccas calcin, li leontopodie, li edelweiss
aspira vers li luce. E apu it in li fensuras del roccages pullula li
saxifraga. Cent metres plu alt omni vive cessa. Li violetti soldanella
es ci ultim florette, quel orla li bordes del campes nivin. Li migrator
passa -- por talmen dir -- in plen estive vers li hiverne. Il es circumdat
de glacie etern e nive perpetui. Nequel riverette murmura plu. Il ha
intrat in li region del complet silentie, del frigid, rigid morte, e
solmen ci e ta alcun chuves -- li corve alpin -- voletta capriciosimen til
in ti altores e forsan amemora li turistes que ili ne trova se
completmen solitari e abandonat.



Li region del coniferes atinge in Svissia generalmen li altere de 2 000
metres súper mare. Con grand interesse nor land cuida lor prosperitá,
nam it protecte li valleyanes contra
devastationes per lavinas e irruptiones per lavinas terrin. Por
augmentar e propagar lor extension quantitativ in territorias
particularimen menaciat, on organisa sistematicmen resilvamentes til li
altores de 2 200 metres o mem plu alt ancor. Ma un tal resilvament es un
labor penosi e dangerosi. Sur calv e abrupt precipities e declives on
inplanta in prim alnes e pines nanatri, queles es imun contra li vent e
li pression del nive. Tam bentost quam ha format se un strate de humo
sur li suol roccosi, seque pos quelc annus li inplantation de abietes.

H.F.H.



CONSILIES AL BEL-MATRES

Li hispan jurnal «YA» responde quam seque a un letora quel, havente li
intention ear viver con su filia maritat, petit le consiliar la, qualmen
far por evitar frictiones con su bel-filio e ne riscar converter se in
li «bel-matre» classic, terrore del hemes e protagonista de tant
tragicomedies:

Ne ea viver con tu filio o filia maritat, si to ne es absolut necessi.
It es preferibil viver in solitá max absolut, in tu propri hem, quam
habitar in li dom del altres, mem si tu trova ta luxu e comoditás. Prova
viver ta, u tu posse far quo tu vole e u tu posse juir de tu
independentie.

Si pro necessitá tu deve renunciar a tu propri hem, memora que tu deve
nequande criticar li dites e fates de tu bell filios, ni intervenir in
alquel maniere in li education de lor infantes, ni in li tenentie del
hem, si it es li yun marita quel ocupa su pri it.



Ne imposi tu presentie. Ne senti te ofendet quande tu filio, su marita e
tu nepotes exea e ne invita te acompaniar les. Omni marites desira
conservar lor intimitá e parlar pri lor propri aferes e it existe
ocasiones u mem li
matre es genant.

Tene te lontan del cocinería, si on ne peti te expressmen auxiliar in li
preparation del repastes. Si it es tu filia o tu bell-filia queles have
li responsabilitá pri ti important taches domestic, it es possibil que
tu intervention ne plese les. E si it acte se pri li cocinería, it es
possibil que ella anc ne accepta con plesur tu auxilie.

Ne hasta dar un consilie quel nequi te ha demandat. It es índubitabil
que li maniere per quel tu self tenet li menage, ductet tu marito e
elevat tu infantes esset mult plu bon quam ti usat de tu bell-filia, ma
ti-ci ne va mersiar te si tu repeti to continualmen a illa.

Ne intermixte te in li education del nepotes. Morde te li lingue ante
criticar quo tu vide circum te. Ne comensa un discussion quande tu vide
tu nepota adolescent surtir in li strade con fardage tro accentuat e con
tro curt jupes. Ne da líber expression a tu astonament, constatant li
excessiv libertá quel li genitores concede hodie a su filies. Li sol
resultate de tu conduida íntransactibil va esser que on cela te omnicos,
que on dupa te e que on di te menties.

Ne considera te autorisat a reprochar quocunc a tu bel-filio. Tu have
null jure por intervenir in su vive particulari. To quo il fa ne
interessa te; it interessa solmen su marita e su filios.

Ocupa te pri alquo; oferta tu servicies a ovres filantropic, si
altrimen tu have necos a far. Interessa te pri quo tu vole, ma fa alquo,
por ne restar li tot die ínocupat.



-- Pri ínperfectiones noi es áquiles por vider tis del altres e talpes
por vider li sues.

-- On ha nascet por grand coses quande on have li fortie victer se
self.




## Cronica

In li jurnal «Médecine et Hygiène» (Genève) Nr. 8 del 15.8.1943,
noi lee un articul titulat: «Un unic lingue scientific». Pos har
memorat que li Anglo-saxones prova revivificar li idé de un lingue unic,
li autor del articul scri:

____
It es cert, tot specialmen del scientific
vispunctu, que li multiplicitá del lingues es un grand desfacilitá por
li difusion del idés e del original ovres (Red.:
sublineat del autor). Chascun save quant Europa es sovente separat de
America e reciprocmen; li autores europan ne conosse, in general, li tre
numerosi literatura american; it es tot simil pri li Americanes in quo
concerne Europa. It es regretabil constatar in nor old Europa que li
bibliografies de teses es mult íncomplet, nam it es materialmen
ínpossibil, e to es exusabil, leer e comprender li labores scrit in
francés, anglés, german, Italian, hispan, in lingues nordic (de quel li
literatura es considerabil), in slav, etc.

E malgré li conclusiones (in anglés, francés e german) queles resuma
cert ovres, li sens self ne es exact, de quo it eveni íncomprension o
adminim fals interpretation mem por li paroles li max simplic.

... Yo ne crede que it mey esser possibil far renascer li mort lingues;
e tamen to vell esser seductent ye li condition que on mey includer li
possibilitá de nov adaptationes.

... It ne sembla de altri parte que li sol lingue anglés vell posser
esser acceptat quam lingue scientific unic; francés, german, italian
have heredages de cultura queles deve esser conservat. E noi deve vider
plu lontan: li slaves, li hispanes, li nordicos, Asia, Japan. Noi deve
trovar un solution: crear un lingue scientific universal. To ne es
ínpossibil.
____




(Red.: sublineat del autor).



Noi vide que li autor de ti max interessant articul presenti li bases
del solution de un lingue universal apt por li scientie sin saver que
ili ja es trovat, perlaborat e adaptat a Occidental .

-- In li «Gazette de Lausanne» del 8.9.1943, noi lee: «Li
tentatives crear un lingue universal, que it acte se de Volapük o de
Esperanto, apare, pos grand success del comensa, esser evanescet in
fume» .

-- REVÚE INTERNATIONALE DE STENOGRAPHIE, Nr. 4, julí/august 1943, 11 Ch.
Ritter, Bienne, Svissia.

Su redactor, sr. Ed. Bieller, consacra denove un plen págine a
Occidental (p. 441). It contene li reproduction de tri textus scientific
prendet ex Cosmoglotta. Nor vivid mersí por ti excellent propaganga!



ABONNAMENT 1944 A «COSMOGLOTTA»

In 1944, noi desira mantener li «líber» abonnament a Cosmoglotta, it
es li possibilitá por chascun letor payar quo il posse por nor revúe.
Til nu, li líber abonnament ha dat bon resultates, nam li privilegiat
coidealistes ha inviat nos contributiones plu alt quam li normal
abonnament; to ha possibilisat nos inviar nor revúe in landes in guerre
a coidealistes, queles ne posse nu far payamentes. Noi aprendet que ti
inviation de nor revúe ha fat un enorm joya a ti coidealistes. Noi anc
aprendet que in ti landes, malgré li guerre, nor coidealistes labora por
Occidental! Esque noi ne dever subtener les secun possibilitá? Esque
noi Svedeses e Svissianes ne vell dever far ancor plu mult por ili?

Quelc letores ne ha ancor inviat nos lor «líber» abonnament por 1943.
Noi a-memora les que «líber» ne significa «gratuit» abonnament! In
fact, ili ne deve obliviar que li edition postula mult expenses, exter
nor pena quel es gratuit.




## Subventiones e contributiones recivet (29.10.43)

Sr. Ed. Mayor, Fr. 1.50; F. Fedier, Fr. 1.—; Johalf, Fr. 1.—; A.
Debrunner, Fr. 2.—; F. Vouga, Fr. 3.—;

Maj. H. Tanner, Fr. 8.—; R. Berger, Fr. 5.—; C.E. Sjöstedt, Fr.
5.—.

SCOED: Dr. F. Haas, 1 parte social.

Max cordial mersí ad omnes!



Un nov edition del INSTITUTE OCCIDENTAL:


## Logica in li lingue auxiliari

de Interlinguisticus

just aparit e es recivibil por li precie de Fr. 0,60 sviss afrancat.
Formate de Cosmoglotta (148 x 210 mm), poligrafat. 26 págines in litt
tipes del ancian Cosmoglotta B. It comprende li documentes 172, 174/175,
178, 179, 181, 182 e 183.

Ti studie es prendet ex li memorandum, presentat oficialmen a IALA del
Occidental-union, «Pri Logica e Autonomie in li structura de un Lingue
international auxiliari» (esquisse de un critica del criterie 4 de IALA:
«Li structura mey esser logic, regulari, autonom» )

Noi ne dubita que ti brochura va mult interessar li interlinguistes
queles studia omni problemas teoric e scientic concernent li lingue
international. Adplu it constitue un critica mortal del schematic
sistemas, e demasca li falsitá del «scientic» argumentation alegat in
lor favore.




## Contene

- Anglés quam L.I.? de R. Berger.
- «Basic English» in li defensive, de A. Matejka.
- Alquicos por reflecter.
- Un viage inter planura e region glacial sviss, de H. F.H.
- Consilies a bell-matres.
- Cronica.
- Abonnament 1944 a Cosmoglotta.
- Subventiones e contributiones.
- Logica in li lingue auxiliari.




# Cosmoglotta B 53 (dec 1943)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud); SVISSIA

Serie B, poligrafat (Tel. 9 56 56) Decembre 1943 -- Nró 53 (12)




## Li justification del formes de Occidental

_Ric Berger_

Ante curt témpor, yo recivet un lettre de un simpatic e tre competent
nov adepte de Occidental concernent un delicat question, quel yo desira
discusser hodie. Strax pos su adhesion a nor movement, ti coidealist hat
inviat a nor sviss organisation un long memorandum in quel il discusset
pluri punctus de nor lingue e proposit changes e innovationes.

Constatante que ti propositiones ha esset ja pluri vezes longmen
discusset inter E. de Wahl e su colaboratores til saturation, yo scrit
in margin: «Sin dubita sr. X. aporta criticas a queles on ja respondet
e pro queles noi va perdir un poc de nor témpor in discussiones
steril».

Leente ti remarca directet contra le, li autor de ti memorandum havet li
esprite rider pri it e li amabilitá excusar se. Ma yo confesse, pos
reflexion, que su objectiones esset natural e que il esset in jure
sentir se ofendet per mi remarca, yo do peti le pardonar me. Mi excusa
es que, essente in li movement desde su comensa in Svissia, to es desde
1927, yo deveni fatigat vider que on recomensa sempre li sam
discussiones in vice profitar del resultates ja aquisitet.




Benque ili adhere a Occidental «in principie», nov adeptes ne posse
impedir se constatar que quelc detalies ne plese les e expresse al
ductores del movement lor desir vider ti «defectes» corectet «tam
rapidmen quam possibil», pos quo ili va esser «completmen satisfat».

On ne deve esser astonat pri ti adhesion conditional e ti postulationes
de changes. To es in funde, tre natural che li nov adeptes de
Occidental, nam si ti homes venit a noi e ne a Esperanto o a Ido, to es
just pro lor seriosi maniere concepter li lingue international, just pro
que ili have un apert spiritu e ne accepta un dogma interlinguistic.

Si ili vell creder que un sistema de lingue international deve esser
acceptat in bloc, con cludet ocules, ili vell har in ti casu adheret a
Esperanto. Logicmen on ne posse expectar de ili que lor critic spiritu
aplica se solmen a Esperanto e ne a Occidental.

Noi deve do considerar quam natural que nor nov adeptes proposi changes
o almen questiona nos pri li necessitá conservar alcun formes. Ili save
que Occidental es li ovre de un hom e que omni homan ovre ne es
necessimen perfect.




Tis, qui conosse completmen li genese de Occidental, e experit li alt
competentie de su autor, es pret testimoniar pri li relativ perfection
del tot sistema, tam plu que ili longmen practicat li du concurrent
sistemas Esperanto e Ido, ma li recent adherentes ne ja have ti
conviction. Nor deve es do acceptar lor questiones quam ínevitabil e
monstrar les patientmen li rasones queles obligat adopter tal solution e
ne tal altri. In un sistema pretendent esser li max perfect, quam
Occidental, tal justificationes es un absolut necessitá. Pro to, desde
li comensa, nor centrale de Chapel publicat un collection sempre
agrandat de «Documentes interlinguistic», redactet de competent
coidealistes e mem del autor self del lingue, documentes queles on posse
inviar al questionatores sin
esser obligat redacter chascun vez un lettre personal.

Noi deve naturalmen continuar ti documentation, nam sovente nov
questiones apari, queles li Academie deve soluer, e pri queles li
adeptes have li jure esser informat.

Yo remarcat sempre que li quelc dubitas expresset de nov adeptes ne
impedi tis-ci auxiliar nos loyalmen e ili generalmen deveni content
quande on ha explicat les pro quo li solution oficial esset preferet a
ti quel ili proposi. Poy, just pro que lor curiositá es satisfat, ili
deveni ancor plu convictet e plu secur amicos.

Ne essente fixat, quam Esperanto, per un old literatura, Occidental ne
have alcun interesse
conservar defectosi formes, queles vell descontentar e alontanar
inteligent adherentes.

Si tal form ne es «correctet» secun li desir de yun adeptes, tis-ci ne
deve creder que to es pro rasones editorial e pecuniari, tam fort che
altri sistemas, ma simplicmen pro que on ne trovat altri solution plu
bon e que lor «amelioration» vell geniter altri defectes ancor plu
grav queles ili ne remarcat.

Li nov adeptes de Occidental mey do, ante proposir changes, consultar
nor literatura e precipue nor «documentes» por verificar ca lor
objectiones ne esset ja discusset e refutat antey; poy, solmen si lor
propositiones aporta alquo nov, ili mey persister presentar les.
Altrimen noi va sempre recomensar li sam discussiones durant que un
labor mult plu important atende nos.



Li rapiditá del sand. Italian observatores ha constatat que li fin sand
del Sahara, quel es transportat per li vent súper li Mediterrané durant
un grand parte del annu, viagea con un rapiditá de 50 km in un hor.




## Termocolores

Li industrie chimic de Germania ha creat colores por mesurar li
temperatura queles ja es
mult aplicat in li industrie, li mestiere e mem li menage. Li facte que
cert materies changea visibilmen lor color ye temperatur-changes ha
ductet al evolution de ti termocolores. It acte se pri diferent colores
queles ye exactmen fixat temperatur-límites monstra un caracteristic
alteration del color, quel persiste
anc pos refrigeration. On fabrica les por temperaturas de 40 til 650º
Celsius. Si it acte se p. ex. pri temperatur-controlles ye un sol loc,
on utilisa li termocromocrayones, fabricat por 8 diferent
temperatur-límites. Un artisan por ex., por durisar un labor-pezze, va
far con un corespondent termo-crayon un micri strec sur li utensil. Ye
li moment in quel li labor-pezze atinge li exact temperatura, li color
de ti strec changea visibilmen e li artisan save que nu li necessi gradu
de calore existe. In li cocine on anc aplica li termo-crayones p. ex.
por sterilisar, un labor quel postula li observation de precis
temperaturas.


## Li triesim ocul

Li radio es, in su practic efecte, un extension al infinite de nor
capabilitá audir. In li sam maniere, li ocul homan va posser in li
future, mersí a un invention american quel on nomina «li triesim
ocul», vider quar vez plu mult quam un normal ocul. In un tub, un
linage representa un artificial retine e un electric currente
possibilisa li vision ye unde-longores queles nor ocul posse percepter
normalmen. Por
ti triesim ocul li obscuritá presc ne existe e por li distintion de
subtil detalies it have un mult plu grand capacitá quam un lupe,
specialmen pro que it posse vider un objecte sin ilumination.

(Secun St. Galler Tagblatt traductet per K. H. )




## Alquicos por reflecter


_(Solution del problema del precedent numeró.)_

Ex li constatation del unesim condamnate, on posse strax concluder que
li nas-linette de condamnates 2 e 3 ne posse ambi esser nigri, nam tande
condamnato nr. 1 vell strax har savet que li su deve esser blanc.

De to seque que si un del 2 nas-linettes nr. 2 e 3 es nigri, li altri
deve necessimen esser blanc.

Pos que li condamnate nr. 2 ha constatat que have egal chances esser
executet o ne, li triesim save strax que su propri nas-linette ne posse
esser nigri, nam in ti casu li nas-linette del condamnato nr. 2 vell
obligatorimen har devet esser blanc e ti-ci vell do strax har savet que
il es salvat.




## Un terribil historie

Anc América have su burocrates. Suficent in omni casus por inspirar
histories ne necessimen ver, ma támen versimil. Por ex. ti-ci, publicat
in li revúe «Lectures du Foyer»:

Sr. W.-K. Foster peti gr. Norman H. Johnson, venditor de litt animales,
243, 13th. Avenue, Chicago, misser le contra rimborsament in station
Indianapolis, un cuple de cobayes (A. Guinea pigs, F. cochons d'Inde,
G. Meerschweinchen). Li chef de station informa sr. Foster pri li arriva
de su cobayes e peti le venir prender les contra payament del
transport-custas, i.e. 2 dollares, tarif del svines (G. V. 23).

Sr. Foster refusa payar, alegante que li cobayes ne es svines, ma litt
animales domestic (tarif G. V. 144) custas: 45 cents. Li chef de station
invia li reclamation de sr. Foster al inspector del 2-im district in
Chicago, quel transmisse it al servicies competent.




Durant ti témpor li cobaye hat parturit 12 cobayellos. Sr. Foster es
petit payar li expenses de nutritura, ma il refusa, exigente li
solution del litigie. Li director del «Central Railway Company» scri
al professor William F. Mackensie, director del muséo de Boston, por
saver a quel categorie zoologic apartene li cobayes. Li professor es in
viage e responde solmen pos 8 mensus. Interim li 7 cobayes hat parturit
70 cobayellos e poy li 40 cobayes productet 400 micres. Finalmen, li
response de Boston arriva. Sr. Mackensie confirma que li
cobayes es litt rodentes (do: tarif G. V. 144). Sr. Foster es tande
informat que. su reclamation es acceptat e que il posse venir prender,
contra payament de 45 cents por transport-custas e 87 dollares de
expenses de nutritura, ca 500 cobayes. Li lettre resta sin response, Sr.
Foster hante departet sin indicar su nov adresse. Li desfelici chef de
station, sempre plu incombrat, directe se al expeditor, petiente le
payar 468 dollares e retirar li 1500 cobayes. Sr. Johnson refusa
categoricmen, alegante que il inviat solmen du animales e que il have
necos a far con li 1498 altres.

Li desfortunosi functionario, afollat, scrit un lettre express al
director de su companie, petiente instructiones concernent li 7384
cobayes queles ...

(Trad. A.M.)






## Li african «Eldorado»

Quam african «dorado» -- literalmen un país u aure es trovabil in
abundantie -- esset designat ja in li 16-ésim secul per li unesim
colonisatores, portugaleses, un país, tande ancor nominat Monomatapa,
situat inter li fluvies Limpopo e Sambesi in 11 hodial sud Rhodesia.




Exploratores, queles plu tard, circa in 1868, visitat ti país, tre
savagi, credet, in céteri con jure, ja tande har trovat li famosi país
Ophir, mentionat plurivez in li Antiqui Testamente ( * ) e de quel li
minieras auriferi esset explotat del Fenicianes e Caldeos por li rey
Salomo. In plu in li annu 1927 minatori ingenieros explorant sud
Rhodenia pri metalles, descovrit pluri minieras quasi completmen
explotat e abandonat ja desde centenies. On calculat que ti minieras ha
liverat, anc suposiente solmen un uncie de pur aure per tonne, adminim
por 2 1/2 til 3 milliardes de francs aurin. Ti decovrition
archeologicmen important, auxiliat mult por consolidar li «teorie pri
Ophir», nam it es ya sat conosset que Ierusalem e Babylon antey recivet
ínmesurabil quantitás de aure,
li provenientie de quel restat ínconosset til tande. Ma nu on ha
successat decovrir li fonte!

Ti suposition, quel por cert archeologos interim devenit firm
conviction, es confirmat
in ultra per altri plu temporan decovritiones. Nan precisimen in ti
region on ha trovat tracies de stradas, queles have nequo comun con li
vias, queles ducte in Africa de village a village o queles hat esset
tramplat per li elefantes. It acte se plutost pri stradas vast, bon
cuidat e artificialmen constructet, queles omnes es orientat vers li
oriente, to es vers li coste del Indic Ocean.




Ta, jace Scrala, un portu, hodie presc completmen abandonat, distant de
circa 180 miles del «dorado». Antey, it es ante circa 2 000 annus, it
esset un del principal stapleplazzas del flottes ex li cité fenician
Tyr, de u venit chascun annu naves por impatriar li tresores aurin,
arrivat ta ex li interiore del «dorado»
de Ophir. Along ti stradas, hodie sur cert tractes ancor reconossibil,
mem viabil, micri fortes esset erectet. A circa 12 -- 15 miles distant de
unaltre stat fortes, constructet per blocs de granite sin mortre,
serviente probabilmen al garnisones, queles devet protecter li caravanes
viageant con li preciosi cargos vers li coste. In li proximitá de ti
fortes, homes e posset campar, talmen que ili trovat chascun vésper un
plazza por reposar in
plen securitá pos har tracurret lor etappe.

Ancor un altri, plu important pruva por li «teorie de Ophir» es li
existentie de un grand cité, circumdat de gross mures, hodie consistent
solmen ancor ex ruines, nominat Symbabye ( Zimbabwe). Ti ruines esset
cuidosimen explorat de archeologos e on posset pruvar con absolut
certitá que anc ti cité antey ha esset constructet del Fenicianes.

Symbabye, con mures fortificatori de un altore de 10 metres e un
spessore de quam 3 metres, constructet ex colossal blocs de granite,
esset evidentmen li stapleplazza del enorm valores milionari ganiat in
li minieras de Ophir. In li cordie de ti colonia, sur un colline, on
decovrit in ultra un citadelle, quel, sin dúbit, esset destinat quam
ultim refugie, in li casu que assediatores vell har successat assaltar e
superar li exteriori mures del cité. Quant millenes de manus hat laborat
antey ti dur petres e erectet ti gigantesc constructiones sub li
sufocant tropic calore!

Desde li construction del ferrovia a Bulawayo ti enorm ruines de
Zimbabwe, covrient un superficie de pluri quadratmilles es sovente
visitat de turistes. In li vicinitá del grand mure stat constructet un
pomposi Palace-hotel e de su terrasse on posse admirar li grandiosi
ruines. Por li societá, quel fat constructer ti hotel, Zimbabwe de facte
devenit denov un «dorado», con li unic diferentie, que li aure
proveni ne plu ex li minieras..., ma es haustet ex li tascas del
turistes!

(Adaptat de H.F. Haller)

(*) A.T. i. Reyes, cap. 9/26-28: Salomo fabricat anc naves in
Ezeon-Geber, al rive del mare cannosi, in li land del Edomites e Hiram
inviat su vassalles sur ti naves, expert navigatores e conossent li
mares, junt con vassalles de Salomo. Ili navigat a Ophir, eat prender de
ta, aure, 420 quintales e aportat it al rey Salomo.




## Complicat lingues

On ha sovente citat con ironie cert paroles composit, queles li german
lingue usa, precipue in li administrativ e scientic dominias. Ma ti
german paroles apare quam tre simplic quande on compara les con
vocabules de quelc tribes ancor primitiv.

In Sud America, li Cenguas parla un aglutinant lingue, quel causa li
creation de interminabil composites.

In Cengua, 18 es dit sohogemek-wakthla-moheminik-anthanthla-ma, quo
significa exactmen (nam li fingres e li ped-fingres es usat por
calcular): Ples finir vor manus, prende un ped, plus tri.

Li butre es nominat: waitkyanamankukkingi-nikpithmuk, exactmen: li
grasse del succ del mamme del vacca.




## Li sifflat linguace in Canarias

Inter li strangi manieres parlar, li max original es sin dúbita li
sifflat linguage del insules Canarias. Ti custom es tre ancian e esset
creat del unesim habitantes del insul, nominat Guanchi .

Li sifflamentes es emisset unicmen del labies e es tam acut que ili es
audit de pluri kilometres; ad ultra ili have special modulationes queles
augmenta o diminue periodicmen e queles coresponde a un parol e un
frase.

Tre sovente, on audi tal sifflat conversationes inter du paisanes
trovante se sur montes separat de 3 til 4 kilometres. Li viageante quel
assiste ti conversationes deve stuppar su oreles por ne esser assurdat
del sones.


## Un lingue desfacilissim

Russ linguistes declara que li samoyed lingue es li max desfacil e li
max complicat del munde. Til hodie, it ne ha esset possibil composir un
grammatica de it pro que chascun verb have su propri conjugation!




## Ll BALNES IN LI ANTIQUI ROMA

Li public balnes esset apertet per li son del cloche, omni dies ye li
sam clocca. On mancat les rarmen.

Che li riches on trovat balnuore proxim li manja-sala, pro que li custom
esset balnear just ante li supé.

It anc existet mobil balnuores in queles on esset balansat durant su
balne.

In li balne, on fat se scrappar li córpor con litt strigules. Li autores
fat ta assemblés e discurses; sovente mem ili scri ta lor libres. Secun
li latin autor Suetone, li imperator August composit mult epigrammas in
su balne.

Pos li balne evenit frictiones con oleo, poy li supé.

Plu tard, in medievie, li usation de linage e de sapates fat ti del
balne minu necessi.


## Li max litt jurnal del munde

It ha esset fundat in 1941, in Hosen (Danemark) e apari regularimen
chascun semane por li usa de un sol... familie. Su director es un
editor, passionat de genealogic studies e quel consacrat se desde quelc
témpor a serchas pri li historie de su propri antecessores.

Pro que li vivent membres de su familie es un centene, e por evitar li
labor de epistulari regulari corespondentie con su cent parentes, il
imaginat printar un ver jurnal quel su vast familie abonnat. Ti organ es
nominat: «Li familie Damsgaard». It contene numerosi biografies,
necrologic articules, celebrationes de nascenties o anniversaries,
curtmen dit omni to, quo posse interessar li familie Damsgaard .


## Marital chagrin

Un hom de 45 annus, habitant Boston, in U.S.A. ha devenit albi in un sol
nocte pro que su fémina, departet in promenade, ne ha revenit e que on
hat vanimen serchat la.




## Cosmoglotta e Occidental in 1943

Per ti-ci numeró fini ancor un nov annu-serie de nor modest COSMOGLOTTA
B, quel noi successat far aparir regularimen chascun mensu, con quelcvez
un cert tarde debit sive a servicie militari, sive a professional
labore, sive a labores suplementari de omni species postulat del trublat
témpores queles noi traversa.

Noi ne dubita, malgré to, que nor letores aprecia nor eforties por
mantener un solid ligament inter omni nor car coidealistes, queles posse
reciver nor organ. Fortunosimen li interesse por Occidental sempre
cresce e Occidental deveni sempre plu conosset in li divers medies
queles besona un lingue auxiliari por lor relationes .

Durant li annu quel fini, nor activ colaboratores, queles noi ci mersia
max calidmen por lor devotion a nor cause, ha terminat li prim
manuscrite del VOCABULARIUM DE OCCIDENTAL. Nu ili labora al cuidosi
revision de ti important ovre. Anc li FUNDAMENTAL GRAMMATICA es pret por
li edition. Li TASCHENWOERTERBUCH DEUTSCH-OCCIDENTAL e
OCCIDENTAL-DEUTSCH es bentost completmen redactet e li revision ja ha
comensat.

De altri parte, li propaganda ne halta e noi ja posset inregistrar
important successes, queles ne posse esser publicat ho-moment, ma ti
successes monstra nos sempre plu que ne existe tant mult solutiones del
problema, ma que hay un sol: Occidental. Occidental es li resultate de
un conscient evolution del problema del lingue auxiliari, basat sur li
fontes indestructibil del lingues national occidental.

In resuma, nor movement sta in excellent situation por su futur
developament e por un vigorosi action strax pos li finition del guerre.
Ye ti témpor anc COSMOGLOTTA A (printat) va reaparir por renodar li
relationes con coidealistes de omni landes.

Red. de Cosmoglotta.




## Subventiones e contributiones

Sr. Ed. Mayor, Fr. 1.50; G. Pidoux, Fr. 5.—; M. Jaccard, Fr. 2.—;
Johalf, Fr. 1.—; C.E. Sjöstedt, Fr. 5.—; H. Fischer, Fr. 3.—; J.
Buchmann, Fr. 10.—; sra H. Rohner, Fr. 3.—; A. Schild, Fr. 2.40;
Johalf, Fr. 1.—; E Berggren, Fr. 3.—.

Cordial e calid mersí ad omnes!




## Alquo a memorar!

Si it ne ja es fat, nor letores es petit:

1. RENOVAR lor abonnament per líber contribution;

2. Inviar lor contribution 1944 al OCCIDENTAL-UNION (Fr. 1.50);

3. Inviar lor contribution 1944 al SVISS ASSOCIATION OCCIDENTAL (Fr
1.—);

4. Subscrir o resubscrir un social parte al Societé cooperativ del
Occidental-Editiones, SCOED (Fr. 20.—).

Por omni ti payamentes, un sol postchec-conto: Institute Occidental,
CHAPELLE (Vaud): II.1969.

Li letores queles ne es ancor membre es invitat a un de nor
Occidental-organisationes, nam UNION FA FORTIE!




## Un nov edition printat




WIESO IST OCCIDENTAL DIE LEICHTESTE WELTHILFSSPRACHE?

Precie 0.50 afrancat, recivibil del Occidental-centrale, WINTERTHUR, o
del Institute Occidental, CHAPELLE.





LOGICA IN LI LINGUE AUXILIARI, precie Fr. 0,60




## Contenete

- Justification del formes de Occidental
- Diversi articules geografic, literari, scientic e amusant.
- Cosmoglotta e Occidental in 1943.
- Alquo a memorar.
- Nov edition.




# Cosmoglotta B 54 (jan 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat (Tel. 9 56 56) Januar 1944 Nró 54 (1)




## Nov annu nov taches

It es un universal custom in li presse del tot munde, finir li annu per
un retrospective sur li evenimentes passat e adjunter quelc
considerationes pri li previsibil evolution del situation general durant
li nov annu. Li unesim parte de ti labor es facil, ma por successar
plenmen in li duesim, on besona esser un bon profet. Anc noi vole sequer
ti tradition, ma pro que noi have extremmen limitat talentes profetic,
noi prefere remplazzar li duesim parte per un simplic indication del
taches queles atende nos in li annu 1944.

Exteriormen, li annu 1943 ne brillia per un debordant activitá in nor
movement. Támen, it vell esser fals creder que un tot annu noi ha
contentat nos per li rol de ociosi spectatores; in realitá li semblant
calamitá cela un intensiv labor interior in linguistic e organisatori
dominia. Li max important fases de ti activitá es caracterisat per li
secuent realisationes:



Propaganda: Mersí al clarvidentie del responsabil ductores del
EROPA-UNION, queles afirma lor conviction in li necessitá de un neutral
lingue universal por li reconstruction del munde, li Occidental-movement
ha aportat su colaboration a ti important organisme. In un del numerós
del central organ «Der Euopäer» aparit, sur un tot págine, li
reproduction del «18 teses fundamental por li creation de un nov
Europa» in li tri lingues auxiliari Esperanto,
Ido e Occidental apu li original textu german. Per ti medie, noi ha
posset demonstrar a un grand númere de letores li excellent qualitás de
nor lingue.

Noi ha adplu índirectmen defendet nor conceptiones mundlinguistic per
nor participation al campania contra «Basic English» in li sviss
presse. Mersí a ti campania, «Basic English» posse esser considerat
quam definitivmen liquidat in Svissia.

Por li besones del propaganda in li german parlant parte de Svissia, noi
have nu anc un excellent brochura, debit al plum de nor excellent
coidealist Dr. Fritz Haas. Ples vider li detaliat recension in ti sam
numeró.

Pri pluri al tri iniciatives queles noi ha prendet in propagandistic
dominia e queles va maturar durant li venient mensus, noi va posser
raportar in li proxim numerós.

Organisation: Nor activitá in ti dominia es caracterisat per li
creation de un nov academie interimari quel va ocupar se pri li
standardisation de Occidental. Li labores ha ja comensat e li resultate
del discussiones va furnir un excellent base por li final decisiones del
futuri academie international quel va esser constituet strax pos li
guerre.

Lingue: Du important ovres ha esset finit in manuscrite: li
Vocabularium fundamental de Occidental, redactet de Ric Berger e li
tasca-lexico german-Occidental compilat de A. Matejka. In preparation
sta actualmen li tasca-lexico Occidental-german del sam autor.

A prim visu, ti resultate ne apari imposant. Ma solmen tis queles self
interprende un tal ovre, posse far se un just imagine pri li enorm labor
quel it implica.



In resuma, noi posse esser content pri li bilancie del annu 1943 e, ye
li risca esser qualificat quam ínmodest, noi audacia asserter que
noi ne ha deceptet li esperas de nor amicos.

It ne es un hasard que, durant li annu passat, noi ha particularimen
intensificat nor labores lexicografic. Ti labor preparatori esset
necessi por posser afrontar con li maximal chances de success li grand
taches queles atende nos in li nov annu. Noi omnes espera que ti-ci va
finalmen adportar nos li pace e furnir nos li ocasion, colaborar al
creation de un nov órdine international. Nor contribution va certmen
revelar se plu tard quam li max preciosi e it va esser directiv por li
futur evolution spiritual de Europa.



Ma noi ne sta sol in li arena. Li esperantistes ancor ne ha abandonat
lor pretensiones al final victorie e ili va mem intensificar lor
eforties. Felicimen li situation plu ne es quo it esset ante 40 annus e
noi atende con serenitá li verdicte del munde. Si noi ne vell esser
convictet pri li extremmen debil chances de Esperanto e li excellent
perspectives de Occidental quam final victor, noi vell pri to trovar un
plu quam suficent certitá in li actual metodes de propaganda de nor
mi-fratres. Li parol «panica» es li sol quel picte fidelmen li present
situation in «Esperantujo». Ja de long li esperantistes ha renunciat
al defense de lor lingue sur linguistic terren e ili mem apertmen
aconosse que li question del superioritá lingual de Esperanto súper li
altri sistemas de lingue international plu ne sta in discussion. Ili
contenta se per li argumentes queles Volapük usat contra li yun
Esperanto e ili efortia obliviar li mocant response quel Dr. Zamenhof
oposit a su detractores. «Per li amore de Deo» ili exclama, «ne lassa
vos impressionar per li argument del lingual superioritá de Occidental!
Ti question es absolut sin importantie. To quo realmen conta, es nor
successes ante 20 annus! Esperanto es li sol
lingue vivent, li al tri projectes sta solmen sur li paper etc.» Noi ja
de long conosse li melodie e it vell esser cruel insister. Ma just pro
que noi save que li esperantistes lucta presentmen per li forties del
desesperantie, noi deve self duplicar nor eforties. Anc li max bon cose
ne imposi se automaticmen mersí a su intrinsic qualitás.

Adplu noi have quam adversarios ne solmen li esperantistes, ma anc li
grand masse del índiferentes e precipue tis queles pro plu o minu
aconossibil motives efortia far victer un del
vivent lingues. Tis-ci ne va abandonar facilmen lor «dada». Ma noi
save que cent manovres
directet contra li idé de un lingue universal neutral ne posse changear
ti simplic e nud facte que solmen un tal lingue es capabil adportar nos
li ideal e definitiv solution. Malgré li present desfacilitás e li
ínnumerabil obstacules, noi labora in li conviction que nor victorie es
absolut cert e ínevitabil.

COSMOGLOTTA



INTERIMARI ACADEMIE DE OCCIDENTAL

Noi ha raportat in nr. 51 de COSMOGLOTTA pri li creation del academie
interimari de Occidental. Al 9 nómines ja mentionat adjunte se (pos
cooption per li directent comité del Occidental-Union) un 10-im membre,
a saver sr. C. Varela. Li academie consiste nu definitivmen ex li
secuent membres:

BERGER Ric. (Prof. ) MATEJKA A.

BERGGREN E. (Mag.phil.) POLLOG C.A. (Dr.)

BLOME B. (Dr.) SJOSTEDT C.E. (Dr.)

HAAS Fritz (Dr.) SYDOW v.C.W. (Prof. Dr.)

LAGNEL Fred VARELA C.

Quam presidente ha esset electet sr. A. Matejka.



Li lingues representat in li Academie es li secuent: Svedés (4 membres),
Francés (3 membres),
German (2 membres), Hispan-catalan (1 membre). Un del membres representa
adplu anc anglés quam duesim lingue matrin.

Li academie labora in du separat gruppes (sviss e svedés), pro que un
intensiv exchange de idés super li frontieras es impossibil in li
present circumstanties. Un cuidosimen elaborat labor-programma garantia
li necessi coordination del labor del du gruppes.

Li discussiones es directet de un secretario electet del membres de
chascun gruppe. Li sviss gruppe es presidet de Dr. Fritz Haas
(Winterthur), li svedés gruppe de sr. Eric Berggren (Stockholm).

Noi ne dubita que sub li duction de ti competent directores, li INTAC va
far un excellent labor e li redaction de Cosmoglotta desira a ti nov
organisme plen success in su interprense!



UN CELEBRI FILOLOG

In 1941, in Frukfurt sur li main morit prof. Ldwig Harrald Schneto, li
max celebri filolog del munde. Schneto parlat perfectmen plu quam 90
lingues o dialectes max variat e max desfacil. Il esset specialisat in
li asiatic dialectes: japanés, chinés e mandchu e hat etablisset li
parentitá del lingues nord-siberian e rubi-pellan. Prof. Schneto
considerat hungarian quam li max desfacil lingue del munde. Il hat
devenit celebri aconossente per lor accentu li veritabil orígine de
Indianes de circo queles pretendet esser Sius e queles esset in realitá
Pawnees.

-- In li témpor del francés rey Louis XI vivet un episcop quel amat tam
mult li processus que li rey volet desembarassar le del pluparte de tis
queles il devet liquidar. Ma li episcop suplicat le lassar le almen 25 o
30 de ili por haver ancor un poc plesura in su vive!




## Un nov brochura de propaganda

Li literatura propagandistic de nor movement ha recentmen esset inrichat
per un ovre de quel noi anunciat li aparition in li precedent numeró de
COSMOGLOTTA. Su titul es: «Wieso ist
Occidental die endgültige Weltspracne?» (Pro quo Occidental es li
definitiv lingue international? ) e su autor es nor estimat coidealist
Dr. Fritz Haas de Winterthur.

Un del max grav obstacules al propaganda del idé mundlingual es li
concurrentie inter li divers sistemas de L.I. Ti facte es mem explotat
del esperantistes queles postula ni plu ni minu quam que omni existent
projectes de L.I. mey ceder su plazza a Esperanto in li suprem interesse
del idé mundlingual. Naturalmen ti argument un poc tro simplic ne sufice
por dupar li publicum: un simplic confrontation del lingues monstra
strax a omni hom inteligent li aplastant superioritá de Occidental e
ilustra in sam témpor li debil chances de success de Esperanto. Ma anc
por li hom inteligent, li question mane: Quo garanti me que deman
Occidental ne va esser viceat per un sistema ancor plu perfect?

To es un question tre legitim e pro to noi deve reservar a it un special
plazza in nor propaganda. It es li merite de nor coidealist Dr. Haas,
har furnit nos per su brochura un rich fonte de argumentes usabil por
responder al question mentionat in supra.



Li brochura consiste ex tri articules. Li unesim tracta li proposition
adopter Basic English quam futur lingue international e demonstra in su
conclusion clarmen li ínpossibilitá del election de quelcunc lingue
vivent quam lingue universal. Li duesim articul adporta li response al
question «Pro quo Occidental es li lingue universal definitiv?» It
comensa per un curt retrospective sur li historie del mund-lingue
e monstra per bon selectet exemples comparativ de paroles ex Esperanto e
Occidental que nor lingue representa in facte li maximum de
internationalitá e naturalitá in vocabularium e gramatica. Or, it es
materialmen impossibil vicear un parol ja completmen international per
un altri ancor plu international. Li ultim articul tracta li question
del facilitá de Occidental e monstra que mersí a su clar e transparent
structura morfologic, basat sur li leges del vive, Occidental ne es plu
desfacil, ma in contrari plu facil quam Esperanto. Du textus comparativ
in Esperanto e Ido ilustra li justitá del tese defendet per li autor del
brochura.

Noi debi malt gratitá a nor coidealist Dr. Haas por ti excellent ovre e
recomenda li aquisition de ti-ci a omni nor amicos quam util e mem
índispensabil vade-mecum in lor propaganda. COSMOGLOTTA




## Tra li presse

Per mult articules in Cosmoglotta nor letores es ja informat pri li max
nov project in li dominia del mundlinguisme: Basic English. Por esser
exact: Basic English ne es un creation recent, ma ante quelc mensus it
hat recivet un ínexpectat publicitá per li recomendation queles sres.
Churchill e Roosevelt pensat bon o necessi dar it. It do es nullmen
astonant que anc li sviss presse ha occupat se con Basic English. Noi
signalat ja pluri articules publicat pri ti tema, e hodie noi posse
recenser altri del sam génere.





Li max important de ti publicationes certmen es ti in SIE UND ER (12
novembre 1943), nam ti revúe semanal ha dedicat un complet suplement de
quar págines a Basic English sub li titul «Do you speak Basic English?»
(«Esque vu parla Basic English?») . It contene un curt discussion
del rasones queles ductet sr. C.K.Ogden al creation de Basic English, un parte
descriptiv con li titul «Quó es Basic English?», un, un sinoptic grammatica
intitulat «3 minutes de grammatica» e un complet vocabularium del 850
paroles queles composi B. E. Noi calidmen recomenda a chascun qui
interessa se pri li problema de un lingue international procurar se ti
publication, precipue a omni Occidentalistes nam it constitue li max bon
propaganda contra Basic English quel noi vell posser desirar! Li vocabularium
monstra li extrem povritá de ti lingue, li grammatical e stilistic
exemples pruva clarmen que it ne es un Anglés simplificat (quam su
subtentores desira far creder nos), ma un Anglés immensmen complicat!
Noi vide to anc ex li reproduction fotografic de du columnes ex li
dictionarium Ordinari Anglés-Basic English (yes, un anglés besona un
dictionarium special por bosillar su bell e rich lingue matrin til it
atinge li bass nivell del aborton nominat Basic English!) e ex li tre
instructiv comparation de un textu dat in quar lingues: ordinari
anglés, Basic English, German e «Basic German» . Naturalmen ti ultim
traduction es solmen un experiment, ma certmen pos su letura chascun hom
de german lingue va har ganiat li sol possibil opinion pri Basic English. Tre
corectmen li redaction remarca pri ti parte de su publication:
«Naturalmen Basic English posse esser traductet in German solmen tre
ínsufficentmen. Ma justmen ti traduction deve demonstrar vos que Basic English
besona ne solmen parlar altrimen, ma precipue pensar altrimen.» E noi
adjunte: quelcvez mem pensar íncorectmen e causar miscomprenses. Li
textu contene un exemple de to. It es dit ta de un yun puella: «Soon
after she had made her first acquaintance with a man, she learnt to make
use of her sex appeal», quo es traductet: «Bentost pos har fat su
unesim conossentie con un mann, ella aprendet usar su
"`sex-appeal`".» In Basic English ti frase deveni: «Soon after she had got her
first knowledge of a man, etc.» -- ínfortunosimen ti expression have, in
li lingue del Bible quel chascun anglése conosse, li sens fatal de «pos
har havet su unesim union sexual con un mann»! E to es altricós quam un
sol conossentie...

Un articul publicat in li NATIONAL-ZEITUNG, de Basel, del 9 octobre
(quam response a un scrite contra Basic English ja mentionat in un del ultim
numerós de Cosmoglotta) porta li discussion pri Basic English a un completmen
altri nivell. Durant que su adherentes til nu volet far nos creder que
Basic English realmen es un lingue auxiliari international, un medie de
intercomprension inter li popules de diferent idiomas, li autor de ti
articul, sr. Paul Fredcall, scri: «Li question ca it es humiliant por
un hom con Anglés quam lingue matrin usar Basic English o por un blanc europan
aprender it deveni ínsignificant in li moment u on considera Basic English quam
to, quo it es in facte: un introduction al complet Anglés». Certmen
sr. Fredcall have rason, e che chascun usator de Basic English quel have plu quam
15 annus li developament natural e ínevitabil va esser li sequent:
bentost il va trovar que con 850 paroles il posse expresser solmen
primitiv idés in un infantesc; savente, naturalmen, que Anglés
comprende plu quam ti restrictet númere de paroles, il va comprar un
dictionarium -- e in li moment u il usa un 851-im parol ne figurant in li
sacrosant liste de sr Ogden, il ja ha fat
li unesim passu de Basic English al complet anglés.



Basant se sur un rasonament simil, sr.J.P. Poujoulat, in un articul
«Qui est-ce que le "`Basic English`"»? (u es Basic English?) in li JOURNAL DE
GENEVE del 5 novembre opine que in vice Basic English li real Anglés va esser li
lingue international del future. Il cita six punctus favorabil a ti
candidatura:

____

1. Anglés es li lingue matrin de plu quam 200 milliones de individues. 
2. Anglés es comprendet e parlat de 500 milliones de individues
   repandet sur li tot superficie del terre.  
3. Anglés es li lingue international possedent li max simplic
   grammatica.
4. Anglés es composit ex curt paroles plesent al imagination e facil a
   aprender (mem si ne a pronunciar). 
5. Li developament sin concurrentie del cinema parlant in lingue
   anglés contribue sensibilmen al expansion del usation del Anglés
   plu quam de chascun altri lingue. 
6. Li richess e li varietá del literatura del lingue anglés es un
   atraction considerabil por omnes queles desira aprender un lingue
   foren.

____



Ti exposite ha esset criticat per sr. André Teleki in li numeró del 10
novembre del sam jurnal. Il attacca precipue li punctu (2)
supra-mentionat (céterimen presc lu sam ha ja esset dit de sr. Erich
Herzog in li NEUE ZURCHER ZEITUNG del 21 octobre), afirmant que
comprender un lingue e parlar it es du coses tre diferent, precipue con
un idioma de quel li pronunciation fa tant desfacilitás al forenes, e
que mem har aprendet anglés ne ja garanti su comprension. Noi deve
adjunter -- e to tucha precipue anc li punctu (5) -- que existe du species
de Anglés parlat (sin egardar minor diferenties): li Anglés original e
li American. Li pronunciation nasal del americanes e mult expressiones
usat in América choca li angleses del reyatu quam vulgari, durant que li
pronunciation corect del Anglés de Anglia es considerat per mani
americanes quam antiquat, snobistic o risibil. Mem li ortografie difere
cis e trans li ocean. Li punctu (4) es íncorect: Anglés certmen contene
un grand quantitá de curt paroles de germanic orígine, ma anc un
quantitá almen egalmen grand de long romanic paroles. Anc li punctu (3)
es redactet íncorectmen; it
vell dever leer se: «Anglés es li lingue national (e ne international!)
possedent li max simplic grammatica» -- to es ver, sin dubita, e si
unquande un lingue national vell devenir li general medie de
intercomprension, to va posser esser nul altri quam li Anglés, ma
certmen ne

Basic English, quel sr. Jean Valère in su articul «Tripatouillages» in
L'ILLUSTRÉ de Lausanne

(8 novembre) justmen compara con lacte falsificat per aqua, con li Venus
de Milo a quel on
vell har completat su brasses e quel on vell har ornat con un colliere
de fals perles, e con
li «Simfonie ínterminat» cacofonisat in rumba!

Li discussion pri Basic English ha mem trovat su via in circules queles
generalmen apen cuida linguistic questiones. In li revúe semanal sportiv
SPORT-TOTO del 16 novembre, noi lee un articul de sr. J.D. intitulat
«Die Sprache des Sports» (Li lingue del sport), mentionant in prim que
li sportmannes ja desde long parla specie de Basic English:
expressiones quam 'corner, out, penalty, goal, backhand, forehand,
smash' etc. ha esset traductet in German, it es ver, ma presc chascun
amator del sport usa li anglés paroles (sovente con pronunciation
execrabil, quam noi deve adjunter). Li autor céterimen opine que li idé,
sur quel Basic English es basat, certmen es original e que ti lingue
have «quelc possibilitás de developament», queles támen va restricter
se al usation quam «medie de intercomprension superficial». Noi deve
signal ar ancor que il pensa que del lingues artificial creat til hodie
li max important e max expandet es... Ido!

It esset a expectar que li public discussione pri Basic English vell
furnir a cert homes li idé ganiar moné per it. Ja pluri vezes li
BASLERSTAB ha portat un anuncie in quel, probabilmen, un professor de
lingues promesse instruction in n Basic English in un die! Esque it
es possibil docer a un sviss solmen li pronunciation del Anglés in un
singul die? Noi dubita.

Li afere pri Basic English ha havet anc alquo bon: it ha directet li
atention del grand publica al problema de un lingue international in
general e do ha preparat un camp u noi Occidentalistes posse e deve
semar. Noi ja ha comensat. Noi espera posser parlar pri to plu
detaliatmen li proxim vez. Dr.H.C.P.




## Subventiones e contributiones recivet (31.12.43)

Sr. Ed. Mayor, Fr. 1.50; E. Gämperle, Fr. 3.—; J. Cheseaux, Fr. 5.—;
M. Edwardsson, Fr. 4.—; And. Nordlund, 10.—; C. Segerståhl, Fr.
5.—; H. Schwab, Fr. 1.50; W. Ruefer, Fr. 1.50; A. Hagmann, Fr. 2.50;
T. Ditisheim, Fr. 5.—; Sra Grünig, Fr. 3.—; K. Hamburger, 8.—; Ed.
Mayor, Fr. 4.—; F. Lagnel, Fr. 10.—; G. Perers, Fr. 7.50; A.
Lundgren, Fr. 5.—; Ing. J. Nordin, Fr. 10.—; R. Ris, Fr. 4.—; M.
Fuchs, Fr. 1.50.

SCOED: Dr. F. Haas, 1 parte social; A. Matejka, 1 parte social; F.
Lagnel, 1 parte social.

Cordialissim mersi ad omnes!




## Occidental-Union

Li secuent coidealistes:

- Dr. B. Blomé (Stockholm)
- Dr. F. Haas (Winterthur)

ha esset nominat membres del Senat in li ultim complementari election.


## Contene

- Nov annu -- nov taches.
- Interimari Academie Occidental.
- Un nov brochura de propaganda.
- Tra li presse.
- Occidental-union.



Poligrafat del Institute Occidental, CHAPELLE




# Cosmoglotta B 55 (feb 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat (Tel 9 56 56) Februar 1944 Nró 55 (2)


## Marcas de comercie e Occidental

_De Dr.C.H.Pollog._

Esque omni interlinguistes ha ja pensat al facte que lor eforties in un
cert egard es simil o egal a tis de un grand númere de fabricantes? It
apen existe un marca quel es productet per un sol fabricante o vendit
per un sol comerciante, e do li divers productores e venditores fa un
distinction inter lor merces per special denominationes o marcas de
comercie. It es evident que tre sovente ili selecte ti marcas de ti
maniere que ili designa sive li specie del merce in question, sive un
qualitá de it, proque li publica, leente o audiente li marca, connecte
strax li parol con
li merce.

Un cert quantitá de marcas de comercie, it es ver, es solmen un
combination de lítteres sin signification. Li classic exemple es li
parol «Kodak». In se, it have null sens; it esset inventet per li
american fabricante de apparates fotografic, Eastman, quam parol tam
simplic quam possibil e possent esser pronunciat per omni popules del
munde. On save que in facte ti parol ha trovat su via in omni landes e
ha devenit un fix notion: hodie un American tam quam un Sviss, un
German, un Anglés, Francés, Russ, Hottentot o Maori comprende sub li
parol «Kodak» un cámera fotografic, mem si it ne es fabricat per sr.
Eastman.



Un altri classe de marcas de comercie ne es paroles de pur fantasie, ma
di nullcos pri
li specie o li qualitás del merce. Quant mult fabricates in omni landes
p.e. porta li marca «Universal» -- it posse designar flocs de aven tam
bon quam un machine de printation e es electet forsan proque li
fabricant o comerciant desira que su merce mey esser comprat
universalmen. Chascun posse multiplicar tal exemples ex su propri
conossentie.

On trova anc de témpor a témpor marcas de comercie u on in van sercha
divinar quo lor autor ha pensat quande il inventet les. Noi lee p.e. li
reclame de un producte nominat «Vindex». To es un parol latin e
significa «venjator». Quo o quem posse voler venjar ti producte, e quo
posse it esser? Esque it es un puniale tre apt por dramas de jalusie?
No, it es un materiale de bandage, ma certmen it ne posse venjar li hom
quel ha recivet un vúlnere contra ti quel ha inflictet it a le! O lass
nos prender Li exemple de «Persil». Quo significa ti parol? Un Francés
posse pensar que it es un bon-conosset herb del jardin usat quam
condiment por supes -- ma ne, it es un púlvere por li lavage.



Ma it existe anc un grand quantitá de marcas de comercie queles realmen
significa alquicos connectet con li merces in question. In un sol numeró
de un sviss revúe semanal noi trovat li secuentes. «Eterna» e
«Multifort» es horloges -- on certmen ne posse divinar to, ma li
unesim
functiona perpetuimen o eternimen sin besonar esser tendet, e li altri
es mult fort e resistibil contra sucusses. Plu significativ ancor -- quam
blasones de ti specie quel li heraldico nomina «parlant» -- es altri
marcas. «Visoclass» -- ti parol evoca strax li notion de un
classificatura o registratura in quel li contenete del cadernes es
immediatmen visibil. «Finidol» naturalmen es un remedie por finir li
dolore, «Amaigritol» un altri por devenir plu magri, «Sclerosan» un
remedie por sanar li arterio-sclerose.
Sub «Rondoform» on divina sin pena un cos quel fa rond
alquicos; on ne posse strax saver que ti parol significa pillules por
bellificar li buste feminin, ma on posse facilmen memorar to. E si un al
tri marca de pillules del sam specie nomina se «Senoform», to es ancor
plu clar. «Lactocao» es un trincage in form de pulvre fabricat de
lacte e cacáo.

It vell esser interessant examinar anc li marcas de comercie de landes
con altri lingues national, ma ti tache deveni desfacil per li facte que
mult productes ne plu es obtenibil in li belligerent states caus li
restrictiones del guerre; por ti rason lor fabricantes ha cessat li
reclame por ili. Támen in un revúe anglés noi trovat du «marcas
parlant»: «Cuticura» es un unguente por curar li derma de pustules
etc., e «Minor» es un cigarette specialmen curt, apt por esser fumat
in tre curt témpor. Mem in Germania, u li purification del lingue de
omni paroles foren ha esset perductet
eficacimen, ancor tal marcas existe: in un revúe german noi incontrat
«Robur», lames rasatori specialmen fort. «Plexiglas», vitre
flexibil, e «Vulnoplast», un plastre de cautchuc por vúlneres.



Un altri aspecte interessant de ti materie apparit ante quelc témpor in
un judicament del sviss Tribunal federal. Un firma hat fat registrar li
marcas «Brodalan», «Hercolan», «Hercolin», «Herolin»,
«Herolan», «Sticolin», «Matalan», «Tapilan», «Hercolan» e
«Sedolina» por yarnes e files tordet, files duplic e mixtet de coton,
lan, seta, seta artificial (rayone), lin, jute e ramie. Quande li firma
esset transformat in un societé anonim, li Oficie federal por Proprietá
intellectual decretet que li marcas finient con «lan» deve esser usat
solmen por productes consistent ex lan, tis con li ultim síllabe
«-lin» solmen por fabricates de lin,
e li marca «Sedolina» solmen por un producte mixtet ex seta e lin; li
usation de ti marcas por productes ex altri materies vell peccar contra
li bon mores, nam it vell decepter li publica pri li qualitás del merces
in question. Contra ti decision li firma fat un recurs al Tribunal
federal, e ti-ci abrogat li decrete del Oficie por Proprietá
intellectual, ma solmen pro li formal-juristic rason que un tal
restriction in li usation del marcas ne ha esset postulat quande li
marcas esset originalmen registrat.

Ma to quo es lu max interessant por nos Occidentalistes in ti materie es
que omni marcas de comercie, benque inventet per fabricantes de queles
li lingue matrin es Geman o Anglés,
es immediatmen comprensibil por nos. «Lan», «lin», «seta» -- to es
pur Occidental! E anc
li «marcas parlant» citat plu antey, quam «Visoclass»
«Vulnoplast», «Cuticura», «Senoform», «Multifort», etc., contene
Occidental-radicas, che li pluparte con ínsignificant alterationes,
e con li sam signification quam in Occidental. Esque it ne es
interessant e remarcabil que fabricantes in lor reclames in lingue
german o anglés usa quam marcas de lor productes ne denominationes
german o anglés, ma paroles format ex radicas prendet -- noi ne vole dir:
ex
Occidental, nam probabilmen li pluparte de ti fabricantes ne mem save
que un lingue nominat
«Occidental» existe -- ex li parol-tresor comun a omni romanic lingues?
Ili ne vell har fat to si ili vell har pensat que ti marcas vell esser
íncomprensibil al grand publica. Un nov pruva que li principie de
Occidental es li sol via al solution del problema de un lingue vermen
international.



Por pleser al altres, vu deve poc parlar pri quo interessa vos, e mult
pri quo tucha les.




## Li universalitá de Occidental

Quande, ante circa 7-8 annus, li guvernament brasilian e sovietic editet
special postmarcas con textu in Esperanto, ti «gravaj sukcesoj» esset
debitmen explotat de nor confratres in lor propaganda. Li ocasion es
forsan bon por far remarcar que ti facte ne constitue un casu unic in li
historie del filatelie. Anc in al tri ocasiones on ja ha usat
international lingues por ti scope. Si vu regarda quelcunc post-marca
sviss, vu va constatar que li textu ne es scrit in un del quar lingues
national (german, francés, italian, retoromanic), ma in ... Occidental!
E to ne solmen desde yer, o in ocasion de special evenimentes, quam to
es li casu pri li Esperanto-postmarcas, ma desde li unesim comensas del
federal post-marcas.

In realitá, ti facte es simptomatic in plu quam un concernentie, nam it
atesta li absolut necessitá de un lingue neutral e per via de
consequentie, li inevitabilitá del victorie de Occidental.



Quo ha evenit? Noi parla 4 lingues in Svissia (e mem 5 si on vole esser
absolut exact), ma on ya ne posse usar plu quam un lingue sur un tam
litt pezze de paper quam un postmarca. In quelcunc al tri land, on vell
har soluet li problema, selectente li lingue max difuset quam lingue
oficial. Ma un tal solution vell esser ínimaginabil in li federalistic e
democratic Svissia. E it vell esser sam ínimaginabil, mem si li majorité
del german-parlantes vell esser 90% vice sol-men 70%. In facte li
circa 250'000 italian-parlantes have ya exactmen li sam jures quam
3'000'000 german-parlantes. Alor qualmen far por respectar li egalitá
del lingues oficial in textus del post-marcas? Tot simplicmen per li
usation de un neutral lingue supra-national, a saver li Latin. Ma li
mort Latin have un vigorosi
successor in li modern e vivent Occidental e it ne es un hasard que li
latin parol HELVETIA es in sam témpor genuin Occidental. It es
simplicmen un natural consequentie del clarvidentie del creator de nor
lingue, quam to ya es céterimen anc atestat in li conclusion del
excellent articul de nor coidealist Dr. H. C. Pollog «Marcas de
comercie e Occidental».

_A. Matejka_




## Tra li presse

Li situation del movement mundlingual, quam it reflecte se per li sviss
presse, sembla esser caracterisat, durant ti ultim semanes, per un subit
silentie pos li grand propaganda por Basic English e per un egalmen
subit -- ma apen ínexpectat -- ofensive del esperantistes. Lass nos
mentionar, in prim loc, li poc publicationes occupant se ancor pri Basic
English.



Li revúe SIE UND ER, quel ante quelc semanes solmen dedicat un tot
suplement de quar págines a ti lingue, in su numeró del 24 decembre ja
moca pri it, publicante un humoristic dessin: un old celiba just compra
un papagaye, e li venditor recomenda a la li animal diente: «E
precipue, seniora, it parla Basic English!». BRAVO! It es in facte un
lingue por homes con cerebre de papagayes. E li TAT del 3 januar raconta
nos que in un varieté de Zürich un cople de humoristes da su opinion pri
li valor de Basic Eniglish por li sviss «industrie turistic» del
témpor pos-guerran. Plu seriosi es un articul de André Langie in li
Gazette de Lausanne del 12 januar. Li autor precipue signala un tre grav
desavantage a quel li adherentes de Basic English ne sembla har pensat
quande ili recomenda ti creation quam lingue international del comercie:
qualmen redacter telegrammas in un idioma in quel chascun parol ne
trovant se in li liste de 850 expressiones deve esser remplazzat
per un long circumscrition? Ma mem in Anglia li entusiasme por Basic
English ne sembla esser grand. In un reportage «Qualmen li angleses ha
celebrat li Cristfest» in li TRIBUNE DE GENEVE del 6 januar, H. Field
mentiona que li max mult comprat libres esset ovres de Shakespeare e
Tolstoi e...li «Oxford Dictionary», e il adjunte in parenteses:
«Por li rébuses del cruceat paroles o quam reaction contra Basic
English -- qui save?»



Un interessant e finmen satiric publication ha aparit in un jurnal
svedés; it esset misset nos per un coidealist de ti land, quel
regretabilmen mancat indicar li nómin del gazette. Li jurnal in question
sembla haver un regulari columne de Anglés por beneficie de su letores
desirant perfectionar se in ti lingue. Li articul quel noi recivet porta
li titul «Basic triumfa!» Pos har fat quelc jocas pri li excitation
del esperantistes causat per li propaganda del «bacicistes», li autor
asserte har trovat in un brochura de contra-propaganda esperantistic li
secuent remarca: «Li ínfortunosi hom desirant comendar in un
restaurant un rostat columbo forsan va vidar se fortiat demandar, in
Basic English, «li avie, quel Noah misset ex su arca por explorar ca it
havet ja terre, cocinat per apert foy sur un forn». Li
Esperanto-expression "`rostita kolombo`" sembla preferibil». Li autor
continua: «E it vell esser possibil que in ti casu li
'esperantonianes' have rason. Li victoriosi soldates del alliat armés
marchant tra Italia e conquestant, lass nos dir,
Venezia, mey trovar it plu facil obtener del subrident habitantes li
manjage in question criante "`rostita kolombo`" quam si ili vell belar
li nonsens pri li arca de Noah.» In facte, mem Esperanto es ínfinitmen
plu bon quam Basic English. To sembla esser anc li opinion del redaction
del OSTSCHWEIZER (Rorschach),
quel in su edition del 29 decembre publicat, quam cert númere de al tri
jurnales, un noticie sin dubita inviat per li Esperanto-centrale e quel
di que un petition ha esset presentat al Ministerie del Instruction
public anglés por demandar li introduction de Esperanto in li scoles de
Anglia. Li redaction adjunte que, secun su opinion, certmen Esperanto es
preferibil, quam lingue international auxiliari, a Basic English.

Noi es arrivat nu al duesim tema de nor resumation: li propaganda del
esperantistes, queles evidentmen regarda Basic English quam un nov e
dangerosi ínamico, nam altrimen it vell apen esser comprensibil que
subitmen un ver flut de noticies pri Esperanto inunda li columnes
precipue del minu important jurnales de Svissia (nam por li grand presse
li question mundlingual in general es un «ferre ardent» a quel on
posse brular su fingres!). Noticies pri Esperanto in ti-ci o ti-ta land,
su usabilitá in ti-ci o ti-ta profession, pri li assemblés de
Esperanto-circules local, etc., seque unaltru, ma ne vale un mention
special. Solmen un frase mey esser citat ci, quel ha procurat nos mult
amusament: in un sat long propaganda-articul por Esperanto un cert E.K.
scri in DER EISENBAHNER (31 decembre): «Pos que li lingues auxiliari
Volapück (!) e Okzidental (!) hat trovat poc success, Dr. L.
Zamenhof in Warszawa publicat in li annu 1887 li mundlingue auxiliari
inventet per le, Esperanto.» Occidental quam -- naturalmen desde long
liquidat -- precursor de Esperanto -- bon! Qui scri pri li movement
mundlingual, mem si il fa propaganda por Esperanto, deve esser orientat
un poc plu bon pri ti tema!




Esque forsan que ne Basic English, ma li activitá de nor estimat
coidealist, Dr. Fritz Haas, de Winterthur, e de su nov creat
Occidental-Centrale
es li ver cause de ti excitation esperantistic? On posse creder to si
on lee li grand articul quel li NATION publicat in su numeró del 23
decembre sub li titul «Eine Weltsprache! Aber welche?» («Un
mundlingue! Ma quel?»). Un revúe del nivell e expansion del NATION vell
har fat un meritosi action orientante su letores pri li situation actual
del idé mundlinguistic -- plu grand es li desillusionament quande on vide
que li articul in question ne es altricós quam un massiv propaganda por
Esperanto, junt con violent e despreciant attaccas contra omnes por
queles Esperanto ne es li salute del munde. Noi questiona nos ca li
redactores del NATION self es fervent esperantistes o ca ili ha esset
dupat per un tric del esperantistes. Li old gramofon-disc es ludet ta:
li mult adherentes de Esperanto in mult landes, li mult organisationes e
corporationes queles recomendat (o queles on assertet har recomendat) li
utilisation de Esperanto, reproductiones de postmarcas con textu in
Esperanto, etc. -- li tot collection de evenimentes long-passat e sovente
dubitabil, e naturalmen anc li lamentation: «Esperanto ja existe --
proquó un altri lingue auxiliari quel solmen vell indangerar li unitá
quel es absolutmen necessi!» Naturalmen omni al tri mundlingues es
caracterisat quam essent solmen projectes:

«Con li Occidental Li Europa-Union favorisa un projecte quel es
conosset solmen in un tre micri circul de amatores e quel ultra to
vegeta solmen sur li papere, quam un o du dozenes de altri propositiones
de lingues auxiliari». Li autor de ti pamflete oblivia solmen mentionar
un facte: li
constant e nullmen recent retrogression del movement esperantistic quel
permisse ja calcular
li termine quande Esperanto, quam Volapük, va esser «conosset ancor
solmen in un tre micri circul de amatores»...



In un bell contrast a ti position ínneutral del NATION se trova li
FRIEDENSWARTE (Zürich), quel in su numeró 5 de 1943 premisse a un
recension de du columnes del manuale Matejka li paroles: «Benque li
redaction del FRIEDENSWARTE es sceptic vis-a-vis del idé de un lingue
international auxiliari, it voluntarimen da a un adherente del
mundlingue 'Occidental' li ocasion introducter li librette mentionat
con li secuent observationes». Noi ne regarda li NATION quam ínneutral
proque it publica un articul por Esperanto, e li FRIEDENSWARTE quam
neutral proque it recense un Occidental-manuale, ma li diferentie es que
li unesim articul es un polemica contra omnes queles pensa altrimen e li
duesim un quiet representation quel lassa anc a Volapük e Esperanto li
merites queles ili sin dubita ha havet. Noi solmen es un poc astonat que
justmen li pacifistes, li organ de queles es li FRIEDENSWARTE e queles,
pro li natura de lor principies, es de mentalitá international, declara
esser sceptic contra li idé de un lingue international.




Forsan ili pensa similmen quam Otto Lezzi qui, in un tre interessant
articul «Der englische Geist -- eine Gefahr?» («Li spiritu anglés --
un dangere?») in li AUFBAU (26 novembre) trova que li adherentes del
auxiliari lingues exagera li importantie del linguistic diferenties
inter li popules e qui contesta que li introduction de Basic English
vell procurar al angléses un avantage in omni international relationes
(por evitar miscomprenses: Lezzi es contra Basic English). Il di, inter
altri coses, que in li «relationes inter li popules» it acte se sempre
solmen pri circules relativmen restrictet e que li membres de ti
circules es un specie de specialistes queles mastrisa li foren lingue in
question. Esque sr. Lezzi ha jamá havet comercial o scientic relationes
con
un foren land o partiprendet a un international congress? Si yes, it es
desfacil comprender qualmen il posse expresser tal opiniones. Li
comerciantes e scientistes in general ne es linguistic specialistes; o
ili deve demandar -- e payar! -- li assistentie de tal specialistes por
traducter lor lettres o ovres in foren lingues, o ili risca balbutiar,
in parlada o scrite, de maniere que sovente on ne o apen comprende quo
ili intente dir. Dr.C.H.P.




## Cronica


### Francia

Nor francés coidealistes recomensa lor activitá por
Occidental, malgré li desfacilitás del vive omnidial in lor land. Ante
quelc semanes, sr. Varela visitat coidealist Gilbert in Toulouse. Ili
discusset pri li reorganisation del movement in Francia. Nu, sr. Gilbert
ha just translogiat a Paris e il colabora con nor sempre fidel pionero
L.M. de Guesnet ye li provisori direction del Occidental Societé de
Francia. Malgré li manca de paper e de covertes, nor amicos successat
editer un micri circular-lettre raportant pri li provisori
reorganisation e li Occidental-labores interprendet in Francia e in
Svissia. Nor sincer gratulation a nor ínfatigabil coidealistes!

W.G.


### Svedia

Noi recivet li Nr. 2 (dec. 1943) del SVED OCCIDENTALIST, Box
171, Stockholm.

Contenete -- li question mundlingual in li jurnales. -- Invitation a
colaboration. -- Quelc opiniones pri li rationalisation e politura de
Occidental. -- Cronica national.

Nor vivid gratulationes a nor sved coidealistes por lor excellent
bulletin! F.L.


### Svissia

Un interessant experiment.

Occidental va esser usat in li reclame de un important firma. Li bon
conosset sviss strump-fabrica PEROSA ha in un grand
númere de sviss jurnales un nov reclame-campanie. It acte se pri micri
anuncies con humoristic dessines e verses in li stil del famosi german
poet Wilhelm Busch.

Quo es absolutmen nov in ti propaganda es que chascun die apari un
anuncie con un altri motive e que sempre pos 9 dies un anuncie es
publicat in francés, italian e altri lingues (ili apari solmen in
jurnales de german lingue).

Mersí al eforties de un de nor coidealistes, li firma acordat far aparir
quelc anuncies in Occidental e noi es curiosi constatar li efecte che li
publica. Noi peti omni nor adherentes sequer atentivmen ti propaganda e
atirante li atention del publica a it, auxiliar li firma

PEROSA e li Occidental-movement tirar li max grand profite ex ti nov e
interessant experiment.

Al adherentes qui interessa se specialmen a ti interprense, noi va con
plesura procurar detaliat informationes.


## Subventiones e contributiones recivet (31.1.44)

Sr. Johalf, Fr. 20.—, E. Binning, Fr. 5.—; V. Ahlsted, Fr. 5.—; F.
Tjernström, Fr. 2.—; C. Segerståhl, Fr. 6.60; H. Björkman, Fr. 5.15;
R. Ström, Fr. 5.—; E. Jenny, Fr. 3.—; Ed. Bieller, Fr. 7.—; Y.
Sköld, Fr. 9.80.

Cordialissim mersí ad omnes!




## Nor recent editiones

- «Logica in li lingue auxiliari», Fr. 0.60.
- «Wieso ist Occidental die leichteste Welthilfssprache?», Fr. 0.40.




## Contene

- Marcas de comercie e Occidental.
- Universalitá de Occidental.
- Tra li presse.
- Cronica.
- Subventiones e contributiones.
- Nor recent editiones.






# Cosmoglotta B 56 (mar 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Serie B, poligrafat (Tel. 9 56 56) Marte 1944 Nró 56 (3)




## Prof. Dr. Albert Debrunner

In memorie a su 60-im anniversarie

Ye li 8 februar 1944, Dr. Albert Debrunnrer, professor de linguistica
indogermanic e classic filologie in li universitá de Bern, festat su
sixantesim anniversarie. Li presse sviss ha commemorat ti eveniment per
un grand númere de articules queles sublinea li importantie del ovre
scientic de ti eminent representant del modern linguistica.

Prof. Dr. A. Debrunner actet quam docent successivmen in Basel, Zürich,
Greifswald, Bern, Jena e desde 1935 denov in Bern. It vell esser van
pena citar ci su important contributiones al scientie linguistic,
precipue pri lingues grec, latin e antiqui indic, su colaboration al
redaction del «annuarie indogermanic» e su penetrant recensiones de
ovres linguescientic. Li presse diari ha dit omnicos quo on posse dir in
honor de ti digni representant de nor micri land a qui su ínfatigabil
labor e su índiscusset competentie ha atraet li fama international. Ma
to quo li presse ne ha mentionat, es li activitá de Prof. Debrunner in
li dominia del interlinguistica e on va comprender nos, si noi senti li
beson plenar ti tre regretabil lacune.




Noi save tre bon que si li labor del unésim pioneros del idé mundlingual
esset particularimen penosi, ili debe to in grand parte al declarat
hostilitá del majorité del representantes
del lingue-scientie, queles considerat li creation de un lingue
artificial quam un interprense ínpossibil e índesirabil e queles, per
lor apert oposition a nor idés, grandmen influentiat anc li masse del
profanes e alimentat li natural incredacitá del publica. It es ver que,
li mundlinguistes ne esset completmen abandonat del scientie: inter li
unésim subtentores del lingues artificial noi trova mem nómines tam
ilustri quam tis de Hugo Schuchardt, Vilh. Thomsen, A. Meillet, Otto
Jespersen, quar del max brilliant stelles del linguescientie. Malgre
omnicos, ti linguistes format in comensa un ínsignificant minorité. Ma
gradualmen, sub li efecte del practic successes de cert sistemas de
lingue international e mersí a un progressiv mutation del conceptiones
del linguistes pri li importantie del interlinguistica quam branche del
scientie oficial, li númere del subtenentes fortmen crescet durant li
últim decennies.




Inter tis queles activmen laborat in favor de un mundlingue e afirmat li
perfect vive-capabilitá de un constructet lingue, Prof. Debrunner merite
un del honor-plazzas. Il esset un del unesim colaboratores de IALA e
fortmen promoet li scientic labor de ti gremie in su qualitá quam
presidente del «committe for Agreement». Ci es forsan anc li ocasion
por dir apertmen que quelcunc mey esser li judicie de cert
mundlinguistes pri li activitá de IALA, ti-ci have li grandissim merite
har atraet li atention del scientistes al ancor negliget problema del
lingue universal. E it ha plenmen successat in ti interprense. To es un
resultate de quel noi apene posse misestimar li importantie e, si hodie
li grand majorité del linguistes ha mutat se de anteyan adversarios a
convictet subtentores del lingues constructet e mem in tre grand parte a
activ colaboratores in favore de nor idés, noi
debi to al grand prestigie e al ínfatigabil labor de tis, queles, quam
Prof. Debrunner, ha del comensa posit lor saventie e lor scientic
erudition al servicie de nor comun ideal.




E ples ne creder que li partiprension del scientistes a nor labores
interlinguistic ha sempre esset por ili un real plesur. In mani
concernenties, li colaboration con activ mundlinguistes revelat se
sovente quam desfacil e quelcvez mem quam desagreabil. Li movement
mundlinguistic simila un vespiere. In su ranges trova se regretabilmen
anc fanaticos e ínconvictibiles, por queles li íntolerantie sembla esser
li suprem vertú. Prof. Debrunner ha posset far self ti experientie, nam
li activitá de IALA ha esset e es ancor sentit quam spine de mult
esperantistes queles naturalmen includet li presidente de su linguistic
comité in lor ínreductibil aversion contra omni tis queles ne gloti
Espenanto ciecmen quam «nec plus ultra» del creation mundlinguistic.
Ma it es just aconosser que anc noi Occidentalistes ne esset sempre sin
acritá in li critica del linguistic labor de IALA, e Prof. Debrunner
posset con jure considerar quelcvez li oposition venient
del movement occidentalistic quam ínnecessarimen agressiv, benque nor
ataccas in realitá nequande esset directet contra il personalmen, ma
contra li activitá de cert declarat adversarios de Occidental quem noi
conosse de long date. Fortunosimen, Prof. Debrunner sempre savet far un
clar distintion inter li parte positiv e constructiv del criticas
directet a IALA e li ínevitabil excesses debit al combattiv ardore de
cert mundlinguistes. Il acceptat li unesim e ignorat li duesimes. It es
tre possibil que
anc in futur su opiniones ne va sempre matematicmen concordar con li
nores, ma to quo importa es que por li duction de su labor linguistic,
IALA ha trovat un scientist de quel
li position quam impartial e objectiv arbitro súper li divers parties es
ínataccabil e quel adplu -- tot abstraent de su índiscusset competentie
in questiones interlinguistic -- possede in rar gradu ti don de personal
afabilitá e complesentie quel es li felici complement de su professional
autoritá e quel caracterisa su relationes con omni persones qui have li
privilegie conosser le personalmen.

Al admiration por li grandore de su ovre scientic e al expression de nor
profund gratitá por su ínestimabil colaboration al realisation de nor
comun ideal, noi do junte li desir
que Prof. Debrunner may juir ancor mult annus de felicie e de fructuosi
labor por li bene de nor grand ideal e por li beneficie del scientie a
quel il ha dedicat su vive. A.M.




## Tra li presse




Un important eveniment por nos Occidentalistes es que li bon-conosset
revúe mensual, DER ORGANISATOR, es in tren de publicar un tot serie de
articules pri Occidental. Ili ha comensat in li numeró de januar per un
studie introductiv de du págines, a quel li redaction antemettet li
remarca: «Con li publication de ti articules noi ne vole pretar nos a
un discussion pri li valore del divers lingues artificial. Anc Esperanto
ha ja amplimen havet li parol in, li ORGANISATOR.» Li (ne nominat)
autor del articul mentiona in prim li objetiones queles on deve far
contra un lingue national quam idioma auxiliari international, e
continua: «Un lingue artificial have li avantagie contra omni vivent
lingues que it es realmen neutral; ma adplu it es mult plu facilmen
aprensibil. Ti facilitá
esset atinget simplificante fonetica e ortografie secun li principie:
un signe -- un son, caracterisante li parol-classes per precis finales,
basante li conjugation del verbes sur un
simplic e regulari schema e creante un sistema de parol-derivationes
fundat sur li usation de definit prefixes e sufixes e logicmen imaginat.
To es tre bon in teorie, ma in li practica imprevidet desfacilitás
monstra se. It es un factic experientie que li pluparte del homes ne ama
mult li lingues artificial; solmen un lingue basat sur natural
fundamentes trova li simpatie del publica». Pos har monstrat qualmen e
pro quo li eforties del altri sistemas de lingues auxiliari obtener li
naturalitá ne successat, li autor veni al solution del problema per
Edgar de Wahl:

____
Li lingue creat per il nominat Occidental presenta un
novitá fundamental: it es tam natural quam un vivent lingue e támen ne
plu complicat, ma in contra plu simplic quam su artificial precursores.
Prof. de Wahl ha posit li principie que facilitá teoric nullmen es
identic con aplicabilitá practic, e ha resolutmen jettat for bord li tot
ideologie esperantistic. It esset su maxime prender in su lingue omni
paroles internationalmen connosset in lor form natural, sin cuidar ca
per to p. ex.
li principie «un signe -- un son» es violat. Il fat li consideration
tre simplic que un desfacilitá purmen teoric, p. ex. li duplic valore
del consonantes 'c' e 'g' in 'concert' e 'garage', in contra es
un facilisation practic, si it ja es acustomat al preponderant majorité
del homes ex li omnidial usu del lingue. Nam to, quo on ja save, on ne
besona specialmen aprender. Ma lu realmen e principialmen nov in
Occidental es que li international paroles trovant se in ti lingue posse
esser derivat, in lor form natural, regularimen del parol-radica, durant
que in li altri lingues artificial ili sive sta exter li leges de
derivation sive posse exister solmen in formes mutilat.
____




To es curt, ma exhaustent e ínmediatmen comprensibil demonstration del
principies de nor
lingue, e noi posse con plesur atender continuation de ti serie de
articules.

Nor letores ja save que li Rossner & Co., de St. Gallen, fabricant del
strumpes por damas «Perosa», per li iniciativ de nor coidealist, sr.
Kurt Hamburger, de St. Gallen, ha inaugurat un reclama-campanie in quel,
apu German, Francés, Italian e Romanch, anc Occidental es usat. Quam
unesim jurnal de nor land li NEUE ZUERCHER ZEITUNG ha comensat li
publication de ti serie de anuncies, altri jurnales e revúes va secuer,
e con grand interesse noi atende li efecte de ti action e su ecó inter
li letores del jurnales in question.

Un deliciosi satire contra Basic English, publicat in li grand jurnal
A.B.C., de Madrid, esset inviat nos per un coidealist de Hispania. Li
autor, sr. Julio Camba, un bon conosset scritor humoristic, in prim es
astonat que justmen un hom tam rich in paroles quam sr. Churchill posset
recomendar ti -Lingue, quel vermen es li «Anglés del povre»! It vell
suficer solmen por
expresser rudimentari idés e elementari sentimentes. Li autor continua
per scrir que sr. Ogden have li jure reducter e simplificar su lingue
matrin, ma si li autoritás recomenda su invention, on deve creder que
ili vole rationar li lingue, e timer que un ver «nigri mercat» de
verbes, substantives e adjectives va developar se. Inplu, li ver tache
del parlada ne es expresser, ma ocultar li pensas, e por to un lexico de
850 paroles ne sufice. «Por covrir li nuditás del pensada homan on
besona tre mult stoff, ma Basic English have solmen li dimension del
classic folie de viniera».




In un articul scrit evidentmen secun li principie de lavage sin aqua li
SCHWEIZERISCHES KAUFMAENNISCHES ZENTRALBLATT (11 feb.1944) discusse li
question «Esperanto, Básic o Standard Anglés?» Li autor ne nega li
desavantages de Esperanto,
ma crede que ili ne deve impedir li usation de ti idioma quam lingue
international auxiliari, si solmen su repansion in li tot munde es
garantit, ma por to un augmentation del suporte per li autorités es
ancor necessi. In Basic English il vide un medie excellent de
introduction in li studie del ordinari Anglés, nam li perlaboration de
un manuale de Basic English, secuet per un gradual elargation del
conossenties lingual obtenet per it, posse tre bon victer, che li
studiant, li timore que Anglés es tro complicat. Noi ne posse consentir
a ti opinion: comensar li studie de Anglés per Basic English vell esser
un ínutil dissipation de energie e témpor.



Naturalmen li tot propaganda por Basic English have un fundament politic:
li anglo-saxones espera victer in ti guerre e expecta -- e in ti casu
certmen con rason -- que al or lor lingue va obtener un expansion ancor
plu grand quam antey. It vell esser presc íncomprensibil si li Germanes
ne vell haver li sam idés pri un developament identic in lor favor. Ex
un articul de Georges Agricola in li SCHWEIZERISCHE BEAMTENZEITUNG (28
jan.1944) noi aprende que on in facte ja ha inventet un simplification
del German corespondant al Basic English. It porta li nómin WE-DE,
abreviation por «Welt-Deutsch» (German mundal). It difere del lingue
normal ancor plu mult quam Basic English, e pro to su autores ne
recomenda it quam introduction in li studie del German propri, ma solmen
quam idioma auxiliari in li relationes international. Por li instruction
-- e amusament -- de nor adherentes con German quam lingue matrin noi
reproducte ci li paternostre in ti lingue: «Unsere fater vele sein in
himel, deine name sol werden geheiliet, deine reik mes sukom uns, deine
wile meg geshê wi in himel so af erde. Gewe uns unsere taglie brot,
fergewe uns unsere
shulda (feltrita), wi wir fergewe unsere feinda, u fire nit in fersukun
uns, sondern erlese uns fon ale iwela.»

On deve confesser que simplification del gramatica e ortografie -- in
tant que on posse
judicar it ex ti poc paroles -- ne es ínhabil, e it es interessant notar
que it seque aproximativmen li sam principles queles ha ductet al
developament del Afrikaans (dialect hollandés del
boeres de Sud-Africa) ex li Hollandés normal. It es nullmen improbabil
que li developament
natural del lingue german durant li secules futuri va avansar in li sam
direction, ma We-De
tam quam Basic English choca nos quam barbaric creationes apt forsan e
admaxim por li intercomprension con Hottentottes o Papuas.

It es conosset que in li anglo-saxonic landes on trova mani «lingual
imperialistes» queles opine que omni forenes queles veni a Anglia o
Uniat States o queles desira reciver li visite de anglo-saxones deve
aprender Anglés. Naturalmen tal chauvinistes ne es un anglo-saxonic
specialitá; on trova les anc che altri landes, p. ex, in Francia o
Germania, e do it ne es astonant que anc li pur German, malgré su
desfacilitás por forenes, ha esset propagat quam futur lingue mundal.
Sub li misguidant titul «Esperanto» (nam in li articul es dit pri
Esperanto solmen que su témpor es passat) li ROTE REVUE (nov. 1943)
informa nos pri un tal projecte quel it ha trovat in li DENTAL-ECHO, un
revúe german por aparates e remedies de dentisterie. Li rasonament de ti
jurnal e li glosses pri it del ROTE REVUE es de caractere purmen
politic; noi do renuncia citar les ci.




Ma vermen astonant es trovar un articul propagant li usation de German
quam lingue mundial in un jurnal del... Svissia italian! L' AZIONE de
Lugano (21 jan.1944) publica un long discussion titulat (anc completmen
misguidant) «Basic
English?». Naturalmen li argumentation de ti jurnal es completmen
diferent de ti del DENTAL ECHO. Li autor de ti articul parla in prim pri
li rol quel Latin ludet durant li Medi-Etá e til li 17-ésim secul,
essent li lingue international quel chascun erudite conosset e in quel
chascun ovre scientic scrit in un lingue national esset strax traductet
por trovar, in ti maniere, su via in omni landes del terre. Il constata
alor que hodie certmen noi have anc un «universitá» mundal in li
dominia del scientie e literatura, ma que ínfortunosimen un lingue
universal manca nos. Un revivification del Latin es impossibil, e li
lingues artificial, secun li opinion del autor, es sin vitalitá,
tradition, spontanitá e elegantie, do solmen un lingue vivent e literari
posse devenir li nov lingue universal quel omni erudites deve saver. Ma
quel? E li response dat per li autor es:

____
It vell esser un altissim pruva de politesse superiori si justmen in
li témpor quande omni altri nati ones monstra li extrem hostilitá contra
li conduida politica de Germania, e pos lor eforties de resistentie, li
munde vell selecter voluntarimen quam lingue del studies e traductiones
li lingue de Goethe, Heine e Schopenhauer -- li lingue german. On save
que ti lingue es max apt a rendir in traduction omni altri lingues
(durant que Francés e anc Italian deve tro mult assimilar omnicos a lor
ritme, gust e órdine), que it es li max originari, li max inradicat del
modern lingues, li idioma max apt al proprietá e al precision del
eloquentie liric e del pensa filosofic.
____




Un proposition de alt idealitá e vestit in bell paroles -- ma de un
naivitá stupefant! Qualmen li guerre mey finir, noi ne posse imaginar
un anglés o american usant german quam medie de intercomprension con un
hom de un altri nationalitá, o un german servient se de
Anglés por li san scope. No, solmen un lingue neutral e artificial e
támen ne essent sin vitalitá, spontanitá e elegantie -- li tradition va
venir in li curs del témpor -- quam nor Occidental posse esser li
successor del Old Latin, li nov lingue universal de cultura e
civilisation quel chascun erudite e chascun hom havent relationes con
forenes va conosser.  Dr.P.




## Cronica

-- OCCIDENTAL-BULETIN (de Francia). Nr. 1. Januar-februar 1944. Ti
micri bulletin poligrafat sur du págines, format de Cosmoglotta, fat nos
un extrem plesura, nam it monstra que malgré omni desfacilitás material,
nor francés coidealistes ne ha abandonat Occidental e que ili tamen
labora con entusiasme a su difusion. In ti bulletin ili parla del
creation del Interimari Occidental-Academie e de Cosmoglotta. Un rubrica
contene li opiniones del coidealistes, un altri da exemple de traduction
del du paroles francés «comme» e «si».

Gratulationes a nor coidealistes! F.L.

-- REVÚE INTERNATIONALE DE STENOGRAPHIE, Nr. l  1944, 11 Chemin
Ritter, Bienne (Svissia). Mersí a nor coidealist Bieller, it contene un
tot págine de Occidental textus prendet in Cosmoglotta. Un calid mersí
por ti excellent propaganda. F.L.




-- UNION PACIFIC.
Li unesim numeró del nov organe del Union Pacific in german lingue ha
aparit. It contene articules sur li scopes de ti movement e quelc micri
noticies pri actiones in preparation. Noi ja pluri vezes nominat li
Union Pacific, nam it favorisa Occidental. Vident li titul del
association it sovente eveni que neutral persones questiona pri su
orígine. In facte it es comprensibil a omni persones, ma have un
scrition ni francés, ni german, ni anglés, ni italian,
ni hispan. In response a omni questiones on explica que it es un
expression Occidental e to
oferta un excellent ocasion por propagar nor lingue. Noi deve esser grat
a ti movement por ti propaganda, consistent in li adoption de un titul
in Occidental. Interessantes posse reciver un prov-numeró del nov
revuette del: Union Pacific, postal case, Hoveredo (Grb.) Svissia.




## Un celebri filolog -- Rectification

Secun un comunication de Dr . Langie (Lausanne) it ne acte se in li
articul publicat p. 5 de Cosmoglotta nr. 54 pri prof. Schneto, ma Schütz e li
númer de lingues queles il parlat ne esset 90 ma 290.




## In li menageríe

In li epoca del francés rey François I, li corte amusat se regardar un
die un combatte de leones in li menageríe. Un dama lassat cader su gante
in li arena e dit al chevalier de Lorges: «Si vu vole pruvar me que vu
ama me tam mult quam vu pretende, ples reprender strax mi gante». De
Lorges descende tranquilmen, reprende li gante in medie de ti terribil
animales rugient, reascende, jetta li gante al visage del dama e ne plu
volet revider la. Il ne plu havet consideration por ti cruela sin
cordie.


## Li unesim anuncia de maritage

It aparit in 1727 in li jurnal anglés «Manchester Weekly». Su autor,
Miss Helen Morrison audaciat informar li publica per ti medie til tande
ínaudit que ella serchat un marito «bon in omni relationes».

Li publication de ti anuncia havet quam consequentie (quam on posset
constatar it in li secuent numeró de Manchester Weekly) li arestation
del temerari miss, e su internament in un asil «por examine de su
mental facultás».




## Subventiones e contributiones recivet (29.2.44)



Sr. Ed. Mayor, 1.50; H. Schumacher, Fr. 3.—; S.O. Sunnar, Fr. 10.—;
A. Portmann, Fr. 2.—; H. Leuthold, Fr. 10.—, W. Leuenberger, Fr.
'.-; E. Haas, Fr. 5.—; Dr. F. Haas, Fr. 5.—; H. Rohner,

Fr. 2.—; W. Haas, Fr. 5.—; E. Kocher, Fr. 2.50; N. Stålberg, Fr.
5.—; A. Teleki, Fr. 5.—; H. Nidecker, Fr. 5.—.

Cordialissim mersí ad omnes!




## Sviss Association Por Occidental (SAPO)

Un general reunion del membres del SAPO es previdet in junio o julí. Por
permisser al membres del diferent partes de Svissia partiprender a ti
important convenida, noi opine que Bern o Bienne deve esser selectet por
ti assemblé. Noi peti nor coidealistes far propositiones pri loc, date e
eventual propositiones a tractar. Ti propositiones deve arrivar al
Institute Occidental ante li may 1944.



COSMOGLOTTA

Noi peti pardon e indulgentie por li grandissim tarde in li aparition
del numeró de marte de Cosmoglotta B. Li cause de ti retard es in unesim
range li labores professional del responsabil editor e adplu sempre
crescent labores max divers por Occidental. Noi espera que li numeró de
april va aparir ancor in li comense de may e li numeró de may in li fine
del mensu. Si evenimentes índependent de nor voluntá ne impedi nos
realisar nor planes, noi espera que li regulari aparition in comensa del
mensu va reprender con junio.




## Contene

- Prof. Dr. A. Debrunner.
- Tra li presse.
- Cronica
- Subventiones.
- SAPO.
- Cosmoglotta.



Multiplicat per Institute OCCIDENTAL, CHAPELLE




# Cosmoglotta B 57 (apr 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56)  April 1944 -- Nró 57 (4)




## Un litt excursion in utopie

Recentmen un de nor bon amicos provat interessar li redactor de un grand
jurnal diari al problema del lingue universal, proposiente le quelc
articules pri ti tema por publication in su jurnal. Li redactor refusat,
alegante quam motive que il ne es partisan de un lingue artificial, pro
que il considera li supression del lingues vivent quam un atentate
contra li hodiaI cultura. Al objection, que li lingue international ne
have li scope suplantar li lingues national, ma destinat solmen a luder
li rol de un idioma auxiliari neutral apu li lingues vivent, il
respondet que il save bon to, ma que il anc save que in fund to es un
pie fraude. Nam quande li lingue international va efectivmen esser
expandet in li tot munde, it va támen ínsensibilmen extender su radie de
action e ducter finalmen al gradual elimination del lingues de
civilisation ja existent.

Ti idé ne es tam absurd quam on vell posser creder e it forsan merite un
plu profund exámine.




It es cert que noi mundlinguistes ha ja desde long distantiat nos del
ambiciosi reva de un unic lingue universal por omni popules del terre,
tal qual it es definit in li famosi devise de Schleyer «menade bal,
puki bal» (a un homanité un lingue). Noi sincerimen ne vide in li
lingue international altricos quam un neutral
medie de intercomprension por li relationes inter li divers popules, e
noi resta fidel a nor devise: a chascun popul su lingue e un duesim
lingue por omnes. Quam occidentales noi ne pensa in secules quam li
Chineses, e pro to noi anc es íncapabil representar nos li possibilitá
del final desaparition del etnic lingues. Li fortie del tradition es tre
vivent in li popules e rendi tis-ci refractari a radical-revolutionari
changeamentes. Mem ta u li invasores ha provat imposir lor lingue per
fortie al victet popules, li resistentie de tis-ci ha monstrat se
finalmen plu fort e lor lingues matrin ha supervivet e victoriosimen
mantenet se contra li volentie del opressores. Un real assimilation ha
evenit -- e mem ta ne partú -- solmen che popules de queles li nivell de
civilisation esset inferiori a ti de lor victores.

Si noi do admisse que plu bentost o plu tard li lingue international va
definitivmen remplazzar li lingues vivent, noi posse esser cert que
tande ti evolution va har obedit a un historic necessitá tam
ínresistibil que it vell esser van pena voler rebeller contra ti-ci. Noi
ne posse ex nor perspective del presente judicar li besones del future e
ancor minu arogar nos li jure prescrir a nor epigones quo ili deve far e
lassar. Noi posse admaxim regretar li possibil perde (queles noi justmen
o ínjustmen considera quam tales), ma anc to ne es tre important: noi
have plu quam suficent ocasion por regretar present destructiones
altrimen real e noi mey tranquilmen lassar a nor descendentes li restant
objectes de hipotetic futuri regret.

Ma, mem admissente li possibilitá de un tal evolution, esque ti-ci vell
realmen posser justificar li Cassandra-crias de nor contemporanes? Li
present lingues national va gradualmen desaparir? Bon. E poi? Ili es
in bon companie.



Mult altri lingues ha desaparit, inter queles grec e latin. Esque alqui
va pretender que li lingues grec e latin esset quam monument del
civilisation minu venerabil quam nor modern lingues por li cultura
occidental? Esque nor estimat contemporanes queles have un grand stock
de regretes tot pret por futuri hipotetic probabilitás ne vell
preferibilmen consacrar un parte de ti stock anc al desaparition de ti
du lingues antiqui? A to on va responder que ti desaparition es in un
cert sens forsan regretabil, ma que it ne es minu ver que ti sam lingues
ne ha definitivmen morit. Ili supervive in li modern grec e in li modern
lingues occidental. Nu, si li present lingues vivent va unquande
desaparir, anc ili va superviver in nor Occidental e lor tracies in li
modern lingue international va mem esser mult plu profund quam tis
queles latin ha lassat in li romanic lingues. Li perde por li present
cultura do ne es realmen catastrofic.

Un altri objection: Un lingue artificial nequande va posser remplazzar
li lingues vivent, pro que it manca a it li expressivitá quel fa ex li
etnic lingues li fin e delicat instrument in quel spegula se li ánime
del divers pópules.

Noi ja ha dit precedentmen quo noi pensa pri li plu quam «artificial»
distintion inter lingues natural e artificial. Ma it ne mem es necessi
repetir ci li ja conosset argumentes. Si li lingue international realmen
successa suplantar li lingues national, tande it va in sam témpor anc
har pruvat que it es realmen habilitat por li rol quel it es pret
prender sur se. Nan si it ne vell ja har furnit ti pruva, it vell anc
nequande har posset imposir se.




E poi, quo significa «manca de expressivitá»? Si vu recive de un
notario un lettre in Occidental, comensant per: «Estimat Senior, yo
have li plesur informar vos que vor onclo Eduard
de America ha legat vos li summa de un million de dollares», vu va
probabilmen considerar
ti Occidental quam lingue remarcabilmen expressiv. Si, in contrari, li
sam notario scri vos in vor lingue matrin: «Senior: Si, intra 3 dies,
vu ne paya a mi client li lettre de cambio de Fr. 10'000.—
acceptat de vu, yo va esser fortiat, a mi grand regret, far proceder al
sequestration de vor actives», tande vu va trovar ti lingue execrabil.

-- Vu es farsero. It ne acte se ci pri li psicologic reaction de
comunicationes redactet in quelcunc lingue, ma pri li intrinsic qualitás
de chascun vivent idioma. Vu va nequande esser capabil producter in un
lingue constructet e artificial monumentes literari quam li Iliade, li
Divina Commedia, Don Quijote, Faust e li grand tragedies classic
francés. Vu ne mem es capabil traducter tal ovres in vor lingue
artificial!




-- Yo posse tranquilisar vos. Noi in realitá anc ne have li intention
crear tal ovres, ni mem traducter lis ja existent. Noi reserva nor
lingue international a altri scopes. Ma si vu pretende que li lingues
vivent es superiori al lingues artificial, pro que ili ha esset capabil
generar mastro-ovres literari, tande yo es fortiat declarar vos que li
farsero es vu e ne yo. Omni ti monumentes es famosi, ne pro que ili es
scrit in grec, italian, hispan, german o francés, ma pro que lor autores
es Homeros, Dante, Cervantes, Goethe e Racine. Li magic bellitá del
lingue in omni ti ovres es debit al genie de su autores; sin ti genie,
ti monumentes literari ne vell har devenit ínmortal. E li pruva es que
ili es íntraductibil mem in altri vivent lingues. Vu ne conosse un sol
traduction del Divina Commedia o del Faust quel fa vos obliviar li
originale. Ti traductiones posse esser plu o minu bon, ma mem li max
excellent
es solmen un pallid imitation.

Vu ne mem besona ascender til li classicos por verificar li axioma del
inseparabilitá de lingue e autor. Yo memora que durant mi unesim annus
de studie de anglés, yo literalmen devorat li celebri matre-ovre de
Jerome K. Jerome: «Three Men in a Boat», ti ínegalat exemple de humor
anglés. Ancor hodie yo relee it con li sempre sam plesur. Recentmen yo
comprat pro simplic curiositá un tre bon traduction de ti sam ovre in
francés. Ti letura aparet me mortalmen trist in comparation con li
originale e yo seriosimen questiona me ca ti anglesi scritor es realmen
accessibil al franceses.

On va forsan objecter me que autores queles tracta tipicmen national
temas va sempre restar
desfacilmen traductibil e que to es alor minu un question de lingue quam
de ambientie. Anc to ne es corect. Noi have exemples u ovres, in queles
spegula se li ánime e li customes de un tot popul, es scrit in un altri
lingue quam ti del land concernet. E malgré to, li atmosfere es fidelmen
traductet. Yo cita quam exemples «Gil Blas de Santillane» de Lesage e
ante omnicos li sublim matre-ovre «La Légende  d'Ulenspiegel et de
Lahme Goedzak» del Belgo Charles de

Coster, scrit ne in vlamic, ma in un levimen arcaic francés. Al genie
nequo es impossibil. Ma li genies es rarissim e to explica anc li
ínmortalitá de lor ovres.




Noi do ne contesta li insuperabilitá del monumentes literari, scrit in
li vivent lingues, ma noi efortia nos reducter ti facte a su just
proportiones e ante omnicos, noi garda nos confuser cause e efect. Yes,
omni ti ovres revela se in lor tot splendore solmen a tis queles es
capabil leer les in su lingue original. Ma quant grand es li númere de
ti privilegiates? Al aplastant majorité del letores, ti ovres es
accessibil solmen in traductiones. Ma ti quel ne
conosse li lingue original contenta se facilmen per li traduction. On ya
ne posse sentir li perde de to quo on nequande ha possedet, sam quam li
ciec-nascete es íncapabil realisar quo significa por il li absentie del
lúmine. Or, to quo un lingue artificial ne successa salvar ex li ovre
original, anc un altri lingue vivent ne posse salvar it, e to pro
exactmen li sam motives. E to quo un lingue vivent es capabil rendir per
un traduction, to anc un lingue artificial posse far. Alor quo on
reprocha a noi?

Ma lass nos descender del altores de Parnassos al planuras de nor vive
omnidial.

Sovente yo have li ocasion far un interessant experiment. Quande yo lee,
li un pos li altri, un jurnal francés e un jurnal german, yo es, a un
die de intervall, generalmen íncapabil memorar, ca un cert articul quel
reveni me in mente, ha aparit in li jurnal francés o in li jurnal
german. E si, durant un vésper, yo seque li emissiones radiofonic in
lingue extran, yo vell, in li secuent die, esser sammen íncapabil
memorar ca ti o ta precis information ha esset difuset in german,
francés, anglés, hispan o hollandés. Quo to significa, si ne que strax
quande li interesse de un comunication jace ne in su form, ma in su
contenete, li question del lingue plu ne lude li mínim rol. Or, to es li
situation quel presenta se in li vive omnidial 99 vezes sur 100. Ma to
es anc in general li conditiones queles forma li cadre del usation de un
lingue international. Noi posse do afirmar, sin timer esser contradit
que pos li introduction dei lingue universal, ti-ci va in su sfere de
aplication rendir exactmen li sam servicies quam li lingues vivent e
que, mem si -- quo noi in veritá ne crede -- li lingues vivent va unquande
possibilmen har completmen desaparit, ti transition va evenir sin que on
va remarcar li mínim diferentie inter passate e presente.



Li atentiv letor va forsan har remarcat in un parte de ti exposite, yo
defende idé queles contradí li opinion expresset del grand linguist A.
Meillet in su celebri ovre: «Les langues dans l'Europe nouvelle».
Noi lee ta (págine 326):

____
Li esperantistes ha comettet naivitás,
traductente por exemple in esperanto grand ovres literari universalmen
conosset. Li literatura es li mínim apt dominia de aplication por un
lingue artificial. Por omnicos quo concerne li stil, li literatura vive
del valore expressiv del paroles, del form del frases, del originalitá
del fontes de expression propri a chascun lingue. Un lingue artificial
es apt al exposition pur e simplic de factes e idés queles ne es tro
delicatmen nuanciat; ma it es, pro su particulari natura, ínapt al
expression literari. E desde li die u it vell aquisiter li caractere
expressiv e idiomatic de un lingue traditional, it vell har perdit per
ti facte li qualitás essential quel justifica su existentie.
____




Noi certmen ne contesta que li celebri esperanto-traductiones de
conosset mastre-ovres del literatura universal (por ex. «La rabistoj»,
«Makbeto», «Hamleto», «Ifigenio en Taurido», «Georgo Dandin»,
«Imenlago») es regretabil aberrationes. Tot abstraent del intrinsic
qualitá del traductiones (queles yo ci ne vole judicar), it sufice
constatar que it es un insanitá voler
traducter in un lingue artificial ovres literari ja archi-conosset e
traductet in omni lingues del terre. In realitá omni ti traductiones ya
anc have solmen propagandistic valore. In ti sam sens, li poemas
publicat in Occidental-gazettes nequande ha constituet un scope in se
self: ili conserva li caractere de purmen linguistic experimentes e es
presentat unicmen quam ilustrativ exemples del expressivitá del lingues
artificial. Nequi besona timer que noi va perdir nor témpor in li
fabrication de traductiones
del ovres de Victor Hugo o de Friedrich Schiller.

Malgré to, yo ne es convictet pri li tese que li literatura in omni su
formes deve esser por sempre interdictet al lingue international. In
mani egardes, ja li literari production de Esperanto e Ido monstra que
li lingues artificial ne es in omni dominias absolut ínapt al literari
expression. Ma li real possibilitás de un lingue artificial ha esset
revelat solmen desde li nascentie de Occidental. Yo memora har leet in
Cosmoglotta belletristic contributiones queles vell constituer un
veritabil ornament por quelcunc lingue vivent. E yo certmen ne es li sol
quel ha decovrit in li ovres de quelc de nor max bon stilistes un
veritabilmen surprisant richesse de expressivitá. Tis qui conosse bon li
literari production esperantistic o qui ha, quam yo, contribuet self al
creation de un literatura quam redactor de un idistic jurnal, ha in
céteri posset constatar que noi successa mem expresser in Occidental
nuancies queles esset nos interdictet in li altri lingues artificial. Si
un lingue international monstra un tal surprisant gradu de adaptabilitá
al exigenties literari, it vell esser absurd prohibir a it por sempre ti
nov sfere de aplication.




Adplu noi ne mey obliviar que anc li vivent lingues ha aquisitet lor
hodial richesse e expressivitá solmen mersí a un lent evolution
extendent se durant pluri secules. Ili ha developat se ex primitiv
comensas por devenir per un continui processu de inrichation e afination
li perfect instrumentes del expression human queles, mersí al genie del
grand scritores ha dat nascentie al ínmortal ovres del literatura
universal. Alor, pro quo sol li lingue international, quel ja nu es
íncomparabilmen plu evoluet, plu rich e plu expressiv quam mani lingues
vivent, vell far un exception a ti regul? Esque it es ínrasonabil
suposir que in un plu o minu proxim future anc li lingue international
va posser producter un scritor capabil crear ovres comparabil a tis del
grand autores national? (Yo ne picte to quam un real scope persecutend,
ma solmen quam un hipotetic possibilitá). Noi have null motive por timer
un tal evolution; mem li judicament de A. Meillet ne posse far changear
mi opinion in ti punctu. Personalmen yo mem crede que noi have li max
grand interesse por incoragear li usation de Occidental in cert dominias
literari (except li poesie pur). To es li sol e anc max efectiv medie
por cluder li bocca de tis ex nor adversarios queles, sin haver li mínim
idé pri li caractere de un talnominat lingue «artificial», proclama
doctmen que sol un lingue vivent posse, mersí a su qualitás de
expression literari, luder efectivmen li rol de un lingue
international.

Yo ha, in li curs de mi exposite, alontanat me un poc del tema original.
Yo peti pardon al letores, ma forsan ti litt excursion va esser
considerat de mani ex ili quam ne absolutmen ínutil e eventualmen mem
dar loc a ulteriori, interessant discussiones. A. Matejka




## Esque vu savet...

Que un crab posse viver cent annus? Un sanguisuc posse anc atinger ti
etá, durant que un arané vive de 10 a 15 annus...

Que li zebre es albi, con nigri bandes, e ne li contrarie...

Que Alexandre li Grand introductet in Grecia li custom rasar se, custom
quel, de ta, expandet se in li tot Europa, u it devenit tre
apreciat...

Que, de omni europan avies, li cigne posi li max gross ove...



Que li cifres queles noi usa es un indian invention e esset introductet
in li 12ésim secul in Europa del Arabes...

Que li whisky esset quelcvez usat quam ballast por stabilisar li naves.
Li liquore quel esset in tonneles, havet talmen li possibilitá oldijar
in excellent conditiones pro li tangage e li rulada del nave...

Que li oleo de ricine, usat quam medicament, esset ja conosset del
Egyptianes 2'000 annus ante Cristo...

Que Portugal es li sol europan land de quel omni habitantes parla li sam
lingue. In contra, in India li númere del dialectes atinge 220...

Que un libre sin minimal tipografic o gramatical erra es tre rari: Li
libre quel aproxima se max bon al perfection in ti láter es li Bible,
mersí al numerosi reprintationes...

Que li númere del libres anteriori al annu 1500 nu conosset ne
superpassa li centene. Presc omnes es pezzes de museo, e un triantene de
ti libres tam rari trova se in li biblioteca del Congress, in
Washington...

Que li nigri colore es particularimen desagreabil al apes, e sembla
irritar les. Li apicultores deve do evitar portar nigri vestimentes e
precipue feltrin chapel nigri...

Que noi debi li usation del ligne in li fabrication del papere al
decovrition de un povri textor nominat Keller, in 1844. Ti invention
quel have un enorm importantie es do old de un secul...

Que li pelle del adultes have plu quam du mil leones de fores...

Que it existe 620 species de caseos. Un grand númere de ili es
evidentmen conosset solmen in lor original land...

Que li saltarelles, pudrat de sucre es considerat quam delicatesses e
manjat quan tales in Japan...




## Clemence Tanner-Muller †

Li 30 marte morit in Bern li marita de nor car e devoet coidealist Major
H. Tanner, seniora Clémence Tanner-Muller.

Noi presenta a nor coidealist nor max sincer condolentie pro ti
grandissim perde quel ne va auxiliar su resanation in li hospital de
Chur u il es in curation desde ja long mensus. Noi sempre va rememorar
li grand afabilitá, amabilitá e hospedalitá con queles ella acceptat nos
in su domicilie in Bern quande noi havet li ocasion visitar les.

Sr Tanner mey trovar in li perstudia de su numerosi projectes un levi
consolation e un fort incorageament suportar ti separation. F.L.




## Comunication

Prof. Dr. Albert Debrunner va far in Bern (forsan anc in Basel) durant
li proxim semestre un curs pri:
«Historie e problema del movement por li lingue auxiliari
international».

Li unesim lecion va evenir li lundí 15 may 1944 de 14 til 15 cloccas in
li Universitá de Bern. Un hore chascun semane es previdet.



Institute Occidental. In april nor centrale ha esset visitat de nor
coidealistes W. Leuenberger (Bern) e A. Hagmann (Grenchen). Lor visite
esset vermen tro curt por que noi mey posser examinar li mult problemas
queles ili desirat studiar. Noi mersia les har venit documentar se in li
fonte de nor movement. F. L.




## Humor

-- Vu es ya presidente del Club del inventores? -- Yes,
senior. Sin dubita, vu desira intrar in nor grupp? Yes, in principie,
si vu vell trovar un íneditet excusa por a mi marita quande yo reveni
ad-hem pos mi-nocte!




## Subventiones e contributiones recivet (30.4.44)

Sr. Ed. Mayor, Fr. 1.50; K. Hamburger, Fr.7.70; R. Bauer, Fr. 5.50; A.
Ritzmann, 5.—; B. Blomé, Fr. 10.—; C.E. Sjöstedt, Fr. 2.60; R.M.
Stierlin, Fr. 3.—; K. Chanaud, Fr. 5.—.

Cordialissim mersí ad omnes!



Nor ultim editiones:

Vollständiger Lehrgang der internationalen Welthilfssprache OCCIDENTAL
Fr. 2.50

(Ples demandar prospectes por li propaganda de ti manuale)

LOGICA IN LI LINGUE AUXILIARI Fr. 0.60

WIESO IST OCCIDENTAL DIE LEICHTESTE WELTHILFSSPRACHE? Fr. 0.40

Omni ti librettes es recivibil del Institute Occidental, CHAPELLE (Vaud):
Pc. vider p. 37.



SVISS ASSOCIATION POR OCCIDENTAL (SAPO)

Noi rememora nor avise del págine 36 del numeró de marte e noi peti nor
coidealistes responder al question concernent li loc e li date del
proxim reunion ante li 25 may 1944.



ESQUE...

vu ne ja es membre del Sviss Association por Occidental (annual
contribution Fr. 1.—) o del Occidental-Union (contribution annual Fr.
1.50)? Tande ples demandar a Chapelle li carte de adhesion, nam li
union de omni coidealistes es necessi por li progress de nor movement.




## Contene

- Un litt excursion in utopie.
- Esque vu savet.
- † Clémence Tanner.
- Muller.
- Comunication.
- Institute Occidental.
- Subventiones.
- Ultim editiones.
- Sviss Association por Occidental.
- Esque..



Multiplicat per Institute occidental, CHAPELLE




# Cosmoglotta B 58 (may 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Seri. B, poligrafat (Tel. 9 56 56) May 1944 -- Nró 58 (5)




## Novas de nor mastro

De un membre del familie de Edgar de Wahl, noi recivet un lettre quel
noi reproducte in extenso por li information de nor letores:

____
Estimat senior,




Ja desde long yo plu ne ha dat vos novas pri vor old amico e vu
probabilmen ha intertémpor anc perdit li contact con su filia. Qui save
quo ella devenit durant li operationes militari? Desde mi ultim lettre,
yo ha posset visitar du vezes vor old amico. Li unesim vez in august
1942 e yo esset alor su gast durant 2 1/2 semanes in su domette. In ti
ocasion yo anc posset assister al celebration de su 75-ésim
anniversarie, in companie con li old amicos de tre diferent etá, damas e
seniores. Ye ti die il obliviat su mult penas debit al desfacil
conditiones del vive e a su chancelant sanitá. Mi duesim visita, in
comensa de januar 1944, evenit in tot altri circumstanties. Li old
senior esset hospitalisat in un simplic sanatorium municipal e il partit
su chambre con un simplic e stupid individue. Su domette hat devenit
ínhabitabil pro manca de combustibile. Il esset plen de intellectual
interesse, fat apene atention a su primitiv circumité e leet me divers
essayes pri scientic temas, queles il hat scrit in su solitá, por ex.
pri influentie del finno-ugric lingues sur li slavic lingues, pri li
predition historic e li quaresim dimension, un nov version modificat de
su anteyan conferentie:
Rason del historic follies footnote:[Vide Cosmoglotta VIII/nr.58
(marte 1929).]. Omni labores esset de alt nivell
intellectual. In marte il ha esset victim de un grand desfortune. Su
litt domette con li tot biblioteca e omnicos quo il possedet esset
incendiat in un nocte. Per hasard il havet con se in li hospitale li
ancor ne publicat poemas in su lingue. To es omnicos quo il successat
salvar, e il petit me dir to a vu. Il es calm e resignat, ma profundmen
trist e solitari. Il plu ne senti un tache por li vive. E malgré to il
crede ne har laborat vanmen in su vive. Mey li future dar le rason!

Yo saluta vos con alt estima. Signatura.
____

It ne es sin un dolorosi opression de cordie que noi comunica ti trist
nova a nor letores. Li sol cose quel consola nos es li grand fortie de
ánime quel nor venerat mastro successat conservar in su desfortune. Ti
dignitá in li adversitá es li apanage del grand homes e quant grand ha
esset li ovre de Edgar de Wahl, to solmen li posterité va monstrar con
omni desirabil claritá.

On mey pardonar nos, si noi renuncia expresser to quo noi senti in ti
moment. On ne posse
dir to per simplic paroles. Ma noi es fier posser dir a nor car amico e
mastro: «Vu ne ha laborat in van! Tam long quam noi vive, noi va
conservar e augmentar vor preciosi heredage. Mem si de nu noi vell dever
carir li apoy de vor autoritá e vor preciosi consilies, noi va continuar
vor ovre e lassar nos guidar per vor spiritu. Anc in future vu va esser
present in nor memorie e in nor labor. E nor max ardent desir es posser
acceptar vos in nor medie pos li guerre, monstrar vos li fructes de nor
activitá e far partiprender vos al final triumf del ideal ínmortal a
quel vu ha dedicat vor vive!»

_Cosmoglotta_




## Del elementari al universal

Nota del redaction: Li present articul, de caractere scientic, tracta
un materie sat desfacil, ma it monstra quant Occidental es apt por li
scientie. Noi va con plesura reciver remarcas de nor letores, queles
interessa se a tal problemas, particularimen de tis, queles ne have li
lingue francés quam lingue matrin.

Quam mult altri sercheros, li fisicos jui de un facultá, ti de abstraer
se del contingentes e perseque con metode e unitá de pensadas li
reserches, queles, ili espera it, va aproximar les del solution. Li
structura del munde sentibil es un de ti problemas fundamental quel,
periodicmen, entusiasma li yunitá; e li reserches experimental o
teoretic, queles it genite e es li fonte de ínsuccesses rich in
instructiones e in decovritiones famosi.




Ti ultim quinant annus esset particularimen rich in nov productiones. It
esset li decovritiones (scientic e ne poetic) del textura granulari del
materie e del electricitá. Li mesure, li contage e li manuament del
atomes e del electrones esset li resultate de subtil procedes de
investigation. E ti electrone, gran de electricitá negativ, es
universalmen expandet. On incontra it in li currente electric, in li
auroras boreal, in li materie; in omniloc it presenta li sam aspecte de
charge electric ínvariabil e índivisibil, providet per inertie.
Corelativmen, on demonstrat li existentie de pluri species de granes de
electricitá positiv, ma nequel constituet li contraparte exact del
electron. Li max simplic de ili, li proton, possede in facte un charge
complementari de ti del electron, ma su masse es proxim 2000 vez plu
fort. Li altres, benque suportant charges omnes multiples de ti del
proton, ne posse esser tamen considerat quam simplic aglomerates
de protones e electrones. Li helion, por exemple, quel lude un rol
important in radioactivitá, porta du charges, ma pesa quar vez in plu
quam li proton. Talmen li revas del
max grand simplicitá queles vell har posset far li geometric spiritus,
ne trova se realisat in li natura, nam ti-ci presenta un dissimetrie
marcat inter li electricitá negativ e li electricitá positiv.

Ti dissimetrie es particularimen monstrat in li atome, u li charge
positiv e li presc totalitá del masse trova se concentrat in un nucleo
central tre micri, durant que li electrones plena li atome de lor gas
degenerat. In plu in 1932, du nov particules esset decovrit. In prim li
neutron, grane electricmen neutral, tam pesant quam li proton; poy li
positon, particule electrisat positivmen, complementari del electron e
de sam masse. Ma durant que li neutron presenta un remarcabil stabilitá,
it ne es lu sam pri li positon, quel have grand tendentie a anihilar se
in presentie de materie. On admisse nu que li nucleos atomic es format
solmen de protones e de neutrones. It es lu sam pri li helion (nucleo de
helium) quel presenta un stabilitá particulari.

E it ne es omnicos, nam li teoretic studies tre bon apoyat per li
experientie ha monstrat li logic necessitá del existentie de un
particule de debil masse, quam li electron, ma neutral, quel on designa
per li nómin neutrino. Ti neutrino nequande ha esset observat in statu
isolat, quo li teorie explica perfectmen. In fine, mesures fat sur li
radiation cosmic ha monstrat li existentie de un grane chargat
negativmen e de quel li masse es intermediari de ti del electron e del
proton; ti particule, li mesoton, lude un rol important in li
composition del nucleos de atomes ponderosi.






Ne satisfat har decovrit ti divers particules elementari, de queles li
tot univers sen(si)bil
sembla esser constituet, li fisicos ha determinat egalmen li
conditiones in queles ti divers particules reacte li unes contra li
altres e li leges de ti reactiones o «interactiones». Tande ili ha
trovat que, ultra li efectes electric queles ti granes posset exercir e
queles hat esset demonstrat de Coulomb, it existet altres de ili, de
queles li natura es ni electric ni gravific e que solmen li teories
quantic posset explicar. Ti nov forties, nominat «de exchange» es tis,
queles regisse in facte li constitution del divers nucleos atomic e
queles determina de ili li caractere stabil o radioactiv.

Talmen, li grand simplicitá, li simplisme, quel devet presider al
formation del materie, secun li fisicos qui conosset solmen li electron
e li proton, ha fat plazza a un diversitá e un complexitá grandijant. Li
universe ne plu sembla esser format de solmen du principies e it ne es
absurd pensar a un universe quel vell esser constituet altrimen quam li
nor e in quel li roles ludet del electricitá positiv e negativ vell
esser invertet. Sin tamen cader in speculationes tam hasardosi, it es
possibil, con ti directives experimental e teoretic del fisica actual,
furnir nov solutiones a ancian problemas concernent li constitution de
nor universe cielest. E ti nov aspectes, noi possede les mersí al labor
lent, patient, inclusiv de serchatores utilisant omni medies de un
tecnica rafinat. It es interessant notar que pluri sviss fisicos aplicat
se ja desde long al studie de ti problemas de unesim linea e que lor
contributiones ne es negligibil. On posse citar ci li nómin del prof. Y.
Scherrer, quel in li laboratorias del Scol politecnic federal in Zürich
fat ovre de pionero e ha fundat un veritabil scole. Prof. R. Mercier

(Ex «Gazette de Lausannen» trad. F.L.)




## China es un charmant land

[verse]
____
China es un land charmant
Quel va pleser vos certmen
____

on cantat antey in un operette famosi: «Li viage in China» Charmant?
Ne sempre, quam noi va vider it.

Yo havet un fratre con spiritu aventurosi. Desde su yunesse, li Celest
Imperia fascina le. Do il fa studies in Paris, successa in London in un
concurs por un function in li chinés doanes international e rejunte su
posto in Mukden.

Il departe por sempre por chinisar se del cap al pedes. il marita un
fémina chinés, vestacha se con un chinés robe, manja con bastonettes. Li
sol cose quel il ne successa es lassar crescer su blond toffes de
capilles in un tresse flottant.

Il revenit solmen un vez a Europa vers li fine del ultim secul; poy il
desaparit in li profundores del Extrem Orient sin plu dar novas. Su
despecte por li europan civilisation esset íncomensurabil.

Ye li curs de ti unic visite, il racontat me in detalie qualmen li
Chinéses reconosse li maladies per plantar aurin e argentin agullies in
li pelle del malades de queles ili palpa simultanmen li pulse, que secun
su avise, li suprem del medicamentes esset li púlvere de osse fossil, e
il ne retenet su admiration narrante me li maniere per quel ili procedet
por reconosser li individues atinget del pest.

In fact, il esset testimon del terribil epidemie quel devastat Manchuria
in li aspri hiverne 1895. Terribil cert, pro que it mortat in quelc
mensus centenes de milles de malades.




In omni grand catastrofes populari li homes sercha un sol cose: fugir.
Fugir ú? Pro quo? Nequi save it, ma fugir tamen, mover, li locos de
morte e de suffrentie por
chimeric u, forsan, it ne fure. Talmen fugit li popul de Manchuria.

Al frontieres chinés, li servicie del doanes esset debordat. Li homan
unde, pestificates e bonstantes inter-mixtet, deversat se sur li vias.
Li truppe provat indigar ti inundation.

Li Europanes hat organisat lor servicie sanitari e examinat
scientificmen li Blancos queles fugit egalmen; li Chinéses, de lor
parte, anc procedet al examination del Yelbes, ma secun lor propri
maniere.

Un intensiv frigore reyet. In li circumité de Mukden, on acumulat
amasses de cadavres, queles on brulat per inundar les de petrol e li
nigri piramides, crulant de córpores a demí carbonisat punctuat li
planage... Sub un long avan-tegment quel protectet contra li nord
vente, alineat se un range de foteles laccat per cinabre sur queles
prendet plazza un procession de medicos-bonzes chinés imbrolliat in lor
robes vattat. Ili tenet in manu un long agullie argentin. Li unde del
emigrantes defilat avan ili. Chascun del povri culis levat li lappes blu
obscur queles vestit le, monstrante su ventre in nud. Li medico-bonze
plantat gravmen su picette argentin til li garda in plen abdómine,
extraet it, examinat su odore, su colore e, secun indicies conosset
solmen de il self, decretat ca li punctuat esset o ne pestificat.

Il tande redat li brilliantie al agullie per passar it sur li falde de
su robe e plantat it denov in li ventre quel presentat se.

Li suspectes esset inquarantenat in un planage nivosi u ili atendet,
sovente por morir, malades e bonstantes confuset...




Quo es astonant, es que nequi, in aparentie, presentat ínmediat seriosi
consequentie de su perforation abdomino-intestinal, tant es grand li
resistentie del Celeste al prova del
lesiones, quo vell esser fatal por noi occidentales. Dr. Léon
Weber-Bau1er

(Ex MEDECINE ET HYGIENE, trad. F.L.)



SUR UN FLUVIE DE AFRICA

Li piroga flotta, levi; secun li aqua, yo lassa me ear al regulari
balansation, al ritme del pales, queles tucha o choca li kil, al plongea
de pagayes, al canzon del pirogheros. Millenes e millenes de avies
ascende quande ili vide nos passar. It es necessi har videt it por
creder a un tal númere. Piscs salta ex li aqua; grand carpes fa mem tam
mult aerobaties que ili recade in li canó; on deve solmen ancor metter
les in nor casserole.

Vers midí, li costes apari quam macerat in oleo bollient; li pirogheros
ye avan clama: Mali! Mali! (Li hippopótames); quin gigantes del
fluvie es tá, tot proxim, ye duant metres del piroga; ili svimma,
lentmen sub aqua, e ye omni triant secundes, ili veni respirar ye li
superficie, sputant aer e aqua con li sam brui quam un cavall; ili
monstra alor li musel quadratic, li osse nasal incurvat, li ocules con
arcades enorm, quam li gross extremitá del telescop; quelcvez li tot
dorse apari, vast canapé rugosi.

Li piroga redeparte; li facies ride, monstrant li blanc dentes; li nud
torsos brillia sur muscules plu activ, li brasses incirculat con ligne
fa efortie; noi naviga con ardore. Altri pirogas svimma contra li
currente, li Bossos profita del vent, erecte un segle tam lacerat e
repezzat quam lor propri chifones. It es exactmen in li ton nigri.




Li nocte cade, dulcimen luminosi, li pirogheros canta in li serenitá pur
del obscuritá, li voces yun del avan responde al basses del homes del
detra, li avies ha reunit se e crucea nos per gruppes. Li chef
piroghero, nud,
sedent avan li flamme plicat per li vent, sub li arcade de junc textet,
rostant ye li brase un pisc, es li simbol del primitiv humanitá.

(Trad. J .J .Joho) Dr . Fred Blanchod




## Li anell del terra

Un long e minuciosi observation del ciel ha permisset al astronomes
concluder que nor terran glob have tre probabilmen un anell quam ti de
Saturn, ma minu densi. It ne es visibil de noi, ma vell esser tal si noi
vell posser plazzar nos sur un altri planete de u nor terra con li lun
es observabil.

Ti anell es composit de tre numerosi e tre litt satellites tornant
chascun índependentmen del altres circum nor planete, ye un altore de
circa 30 a 40'000 kilometres. On crede que ti materies es forsan to,
quo resta de un ancian litt lun quel ha dissplittrat se.



LI ELECTRIC CURRENTE CHE LI VIVENT ENTES

In un comunication al scandinavic societé de neurologie, du dan
scientistes, li professor Jensen e li doctor Egest afirmat que li
fenomen del vive es strettmen ligat con li fenomenes del electricitá.
Secun ili, un parte del energie absorptet de un ente vivent con li
nutriment, li aer, li sole, es transformat in electric energie, quel
prende un static form presc equivalent a ti del potentiale existent
inter du poles de un pile. Cert organes del homan córpor, por exemple li
cordie e li cerebre, transforma ti static electricitá in dinamic
electricitá, quo genite li cordial e cerebral undes. Li experimentes de
ti scientistes ha demonstrat que li electric currentes existent
che li vivent entes es stabil, ma que ili posse suportar charges causat
del biologic fenomenes.

Pluri experimentes fat sur scureles ha mem demonstrat que chascun
animale possede un electric camp e un magnetic camp.




## 7 cellules de Saltsjoebaden

In Saltsjoebaden, proxim Stockholm, trova se del max grand observatorias
del munde, quel protecte, in li funde de un puteo profund de 18 metres,
li max preciosi colaboratores del International Buró del témpor: li 7
pendules queles da li sideral clocca, to es li durada invariabilmen
marcat per du passages consecutiv de un stelle in li meridie del loc.

Ti 7 pendules es includet in 7 cellules e null homan ente es autorisat
intrar. Li minim litt choca, li minim soffla vell posser, efectivmen,
trublar li functionament de ti pendules de queles li mecanisme es
mantenet in li absolut vacuitá, in un constant pression e ye un uniformi
temperatura de 12 gradus. Un homan presentie vell adhaltar li
temperatura de un demí-gradu e vell efecter, in li movement del
pendules, variationes de un decesim de secundes, de quel li
consequenties vell esser tre grav.




## Esque vu savet...

Que li saltarelles, pudrat de sucre es considerat quam delicatesses e
manjat quam tales in Japan...

Que li apes, por producter un demí-kilo de miel deve visitar 7 milliones
de flores.

Que li mannes es medialmen 12 centimetres plu long quam li féminas...

Que li chinés alfabet contene plu quam 40000 signes...

Que li chassa por li pelisses causa chascun annu li morte de 45
milliones de animales...

Que li unesim bastament evenit in li annu 3758 ante Cristo, ye li
construction del piramide de Keops...

Que, in li antiquitá, ja existet homes immensimen rich. Por exemple ye
su morte li Romano
Cecilius lassat in li annu 8, un fortune de 15 milliones de talentes,
270000 brutes e 5000
sclaves.




## Emancipation e suicidies

Li transformation del mores have quelcvez curiosi consequenties. Por
exemple in Turkia desde li emancipation del feminas, on constata
numerosi suicidies pro amore, fenomen completmen inconosset in li Old
Turkia. It apare que li letura de romanes e li influentie del cinema --
coses de queles li turk fémina es tre avid -- es li principal causes de
ti crescent suicidies.

It es evident que li turk femina, antey inprisonat in un harem u ella
passat su témpor manjar sucrages, ne havet rasones por mult trublar su
imagination.

LI ORIGIN DEL CRESCCENT

It acte pri li litt pane quel on trova ancor (quelcvez) in li
panificatorias del neutral landes. Su nascentie origina in un
considerabil eveniment historic: in li assedie del cité Vienna per li
Turkos in 1686. Just por festar li fine de ti assedie li panificator
Vendel creat li crescent, quel depoy, expandet se partu.

In 1916, li viennesi panificatores ne obliviat comemorar li 250-ésim
anniversarie de ti creation.

LACONISME!

Li comte de Grammont havet du filias. Un esset grass e li altri magri.
Li comtessa, su marita, petit le scrir a illas e redit it a il tam
sovente que finalmen, enoyat, il prendet li plum e scrit al unesim:
«Mi filia, amagra vos» e al duesim: «Mi filia, agrassa vos». Li
comtessa vidente le cluder li lettres tam hastosimen expresset su
astonation. «Illas besona, li comte dit, solmen executer to, quo yo
ordona, e illas va haver mult a far».



A su soldates, queles demandat le aqua, li roman generale Marius
respondet: «Vu va trovar it in li camp del inamicos».




## Subventiones e contributiones recivet (30.4.44)

Sr. Ed. Mayor, Fr. 1.50; F. Haller, Fr. 5.—; K.B. Karlén, Fr. 5.—;
J. Feierabend, Fr. 4.—; M. Huguenin, Fr. 4.—; Johalf, Fr. 3.—; R.
Berger, Fr. 3.60; B. Hammar, Fr. 3.—.

Cordialissim mersi ad omnes!




## Sviss Association Por Occidental (SAPO)

Pro indeterminat absentie de nor presidente e de grand númer de
coidealistes, noi informa nor membres que noi deve procrastinar li
projectet reunion del SAPO til august o septembre o mem octobre.

Secun nor question in li ultim numeró de Cosmoglotta, li recivet
responses es omnes favorabil un reunion in BIEL (quel es max central).
Tande noi peti nor membres ja reservar un soledi a nor movement e noi
espera por ti projectet reunion, malgre li numerosi deves de chascun, un
important partiprension.

Noi anc va acceptar con plesura omni propositiones o projectes scrit e
bon studiat por li developament de nor movement, qui vell esser
discusset in nor assemblé. Tis-ci deve esser misset al secretariatu in
Chapelle adminim un semane ante li date del reunion.




## Un rectification

Til nu, noi ha anunciat un brochura dé 8 pagines sub li titul de:
«Wieso ist Occidental die leichteste Welthilfssprache?»; it actet se
del unesim edition. Nu li brochura ha esset completat (16 pagines,
printat) in un duesim edition sub li titul: «WIESO IST OCCIDENTAL DIE
ENDGULTIGE WELTHILFSSPRACHE?», precie Fr. 0.40.


## Contenete

- Novas de nor mastro.
- Del elementari al universal.
- Divers literatura.



Multiplicat del INSTITUTE OCCIDENTAL, CHAPELLE




# Cosmoglotta B 59 (jun 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56)      Junio 1944 Nró 59 (6)




## Quelc reflectiones pri nor linguistic labores

Ante quelc mensus, li Sviss Esperanto-Societé anunciat in li presse li
aparition de un nov cursu de Esperanto in 5 lettres instructori de 8
págines chascun, quel it recomendat al publica per li secuent paroles,
particularimen lurativ: «Vu posse coresponder con li tot munde e far
comprender vos partú!» Seductet per ti promesse, li naivon compra ti
clave universal de 40 págines, perstudia conscientiosimen li 5 lectiones
e just quande il ariva al ultim págine e ja senti se invadet de delicie
al pensa que su penas es nu finit e que il va posser recoltar li fructes
de su labor, il lee con consternation li secuent frases:

____
Per to vu ha aquisitet li conossentie del fundament de nor lingue. Ma
it vell esser tro bell, si ti rudimentari conossentie vell suficer por
esser un esperantist acompleet. Vu nu have un idé pri li squelette del
lingue, ma it es necessi completar it per carne, nerves, tendones,
organes, derma e capilles. Nam lu tot es un perfect ovre artistic.
____

Povri naivon!

It es un long via del famosi gramatica con 16 régules til li cursu de 5
lectiones e un via ancor plu long de ti 5 lectiones til li mastrisation
complet del max facil lingue nominat ESPERANTO.




Ma, in realitá li usator del 5 lettres instructori
comensa grattar se li cap mem ante que il ariva al ultim lection. Il
incontra un grand númere de paroles queles apare le strangi e
extraordinari e il vell voluntarimen reciver un explication
justificativ. Ma li autores del Esperanto-cursu ha previdet anc ti casu
e ja sur págine 2 ili hasta dissipar li mal impression per li secuent
declaration preventiv: «Ples ne lassar vos irritar in li curs del
studie per paroles queles a prim visu sembla vos strangi e bizarr.
Glissa sur ti paroles e accepta li afirmation de genial
lingue-scientistes (!) que Esperanto representa in su
totalitá li max alt perfection!» Quo vell dir li gast del restaurant,
si li garson, adportante le li manjages, vell declarar le in sam témpor:
«Ples ne lassar irritar vos per li strangi sapore de ti pezze de
carne. Glissa sur ti carne e accepta li afirmation de nor chef-cocinero
que li repaste in su totalitá es un perfect mastre-ovre culinari!?»




Li bluff esperantistic pri li celebri «16 regules del Fundamento» ja
ha fat ínnumerabil victimes, ne solmen pro que li lingue human es un
instrument mult tro delicat por posser esser codificat per un minimum de
simplicissim e mecanic regules, ma anc e precipue pro que ti 16 regules
self es un fonte de constant erras e conflictes con li san rason. Un tot
serie de desfacilitás totalmen ínconosset in li lingues vivent e in li
naturalistic mundlingues, queles ta ne mem constitue un problema a
soluer, ha esset artificialmen introductet in Esperanto, o plu precismen
ha nascet ex li mal construction de ti lingue. Pro to li necessitá,
editer talnominat «complet» gramaticas
de plu quam 500 págines in li specie de ti de Kalocsay e Waringhien. Li
autores explica o efortia explicar in ti ovre quande on deve usar li
sufix -eco e quande on posse forlassar it; ili prova -- in céteri sin
success -- soluer
li conosset drama -ita = -ata; ili explica li diferentie inter -ig e
-iĝ e da un multitá de altri linguistic consilies. E malgré to un grand
quantitá de problemas resta ínsoluet, nam anc li max «complet»
gramatica ne posse explicar omnicos. Ma li grand male de Esperanto
realmen ne jace in ti problemas ínsoluet, ma in su vicies fundamental
queles li gramatica posse solmen inregistrar sin esser capabil furnir
rasonabil justification del solution adoptet (formation del plurale,
obligatori acusative, tabelle del pronómines corelativ etc.). It es
interessant observar li reaction del «fideluloj» quande on tucha a ti
vulnerabil punctus e quande on posi les pri tis-ci quelc questiones
índiscret.




Noi have ta in prim loc li masse del fanaticos por queles Esperanto ha
devenit un veritabil religion. Ili simplicmen refusa discusser e jetta
li anatema contra li hereticos queles audacia suspecter li infallibilitá
del «kara majstro». Poy veni li minu feroci specie quel monstra un
cert comprension pri li dubitas queles assalta li candid aprendente. A
ti specie apartene li autor del 5 lettres instructori qui prova salvar
li situation declarante: Ne ocupa vos pri to quo sembla vos strangi e
íncomprensibil: genial lingue-scientistes judica Esperanto quam
ínsuperabil mastre-ovre; ili es plu intelligent quam vu, ples do
acceptar li lingue tal qual it es. Credo quia absurdum. Li triesim
specie de defensores de Esperanto comprende que un tal demonstration un
poc simplistic ne sufice. Ili do hasta adportar lingual explicationes,
provante justificar per «fas et nefas» li max índefensibil defectes e
aberrationes gramatical. Noi hasta adjunter que, omnicos considerat, li
duesim specie es nos decidetmen plu simpatic quam ti ultim. Finalmen
noi ancor have li -- probabilmen sat numerosi -- gruppe de tis queles,
comprendente li ínpossibilitá
defender coses índefensibil, francmen aconosse li superioritá de
Occidental, ma pro motives sentimental o rasones de oportunitá crede
dever restar fidel a Esperanto.

It es ver que in mani concernenties, li tache del defensores de lingues
artificial ne es facil. Si noi questiona un instructor de quelcunc
vivent lingue pri li rason de ti o ta anomalie o illogicitá in
gramatica, sintaxe o vocabularium quel noi ha incontrat in li curs de
nor studie, li professor va, si il es bon etimologist e historico,
posser explicar ti anomalie, ma quande it acte se pri evident
íncongruitás, noi deve contentar nos per li facte que li cose es tal
qual it es; noi posse solmen inregistrar it e it servi a necos epilogar
pri su causes. Ma li autor de un lingue artificial ne es in li felici
situation posser far tacer per un geste de manu criticas justificat. On
expecta de il que il es capabil justificar su ovre. Anc nor mastro Edgar
de Wahl ne escapat ti obligation. E it es just su responses a nor
questiones queles revela li tot profundore de su filologic conossenties.
Ma to quo distinte le del doct comentatores e gramaticos reyent in li
altri campes es, que il ne prende se por un modern Pico de la Mirandola.
Il ne have un response peremptori pret a omni questiones, e it existe
mem problemas queles il categoricmen refusa soluer per autoritativ ukas.
Ante li guerre yo havet con E. de Wahl un discussion pri un serie de
lingual questiones, inter queles trovat se ti del adaptation del grec
paroles scientic al fonetica e al leges de derivation in Occidental. E
in ti ocasion il scrit me lu secuent:




____
... Do on ne deve trovar un tal regul general quam in li regul DE
Wahl por li verbes, ma til nu Wahl ancor ne ha posset trovar un tal
regul, e yo ne save ca it va esser possibil
trovar un tal. In omni casu anc li mult criticantes e auxiliatores ne ha
trovat un tal. Ili ples trovar un regul e proposir it a nor academie, ma
on expecta omnicos de me! Yo ne es ni un deo omnisavent, ni un papa
ínpeccabil, ma un serchator, un precursor e explorator. Yo ne vole
decretar, yo vole solmen consiliar. Li pseudo-scientie decreta, ma li
ver scientie sercha e explora.
____

Ti franc declaration de nor mastre, qui es íncontestabilmen li max alt
autoritá vivent in dominia interlinguistic, contribue plu mult a su
glorie quam omnicos altri junt quo noi posse alegar in su honor.

Si noi analisa li ovre de sr. De Wahl sub ti vis-punctu, noi posse
constatar lu secuent: li autor de Occidental ha successat quam unesim
crear un lingue in sam témpor max regulari e max natural. Per to il ha
posit li mundlingue sur un firm base, nam su fundament es ínataccabil.
Ma ta u por li un o altri problema il ne ha trovat un solution
scienticmen bon fundat, il ha refusat obtruder al usatores del lingue un
decision basat solmen sur un arbitrari decision personal -- quam to es li
casu in Esperaranto -- ma il ha dat libertá. E ta u un acceptabil
solution posset esser obtenet per diferent vias egalmen justificabil, il
ha intentionalmen submisset li problema al practic experientie, lassante
a ti-ci li ultim decision.




Pro to noi have in Occidental un grandissim númere de regules e
elementes gramatical (quam por ex. li regul De Wahl, li formation del
plurale, li conjugation, li liste de afixes etc.) queles es por sempre
ínmutabil, ne pro que un dictator o un congress ha declarat les quam
tal, ma pro que quelcunc modification constitue un scientic
inpossibilitá. Apu tis-ci existe un relativmen litt númere de casus
queles oferta pluri possibilitás de solution
egalmen justificabil de teoric vis-punctu, ma u li practica ja ha
decidet in favor del un o altri solution. E finalmen noi have an tre
litt númere de problemas tam desfacilmen codificabil que noi considera
li libertá in usation li sol possibil e anc max rational solution.

On posse assimilar ti casus a tri etappes in li fixation definitiv del
lingue. Ili ducte del plen libertá al fixation de formes clarmen
preferet in práctica e de ta per un últim processu al stadie del
ínmutabilitá. Noi posse ilustrar to per un practic exemple:

Teoricmen, tri manieres de formation de paroles con prefixes es egalmen
corect e admissibil:



adportar apportar aportar

adnexion annexion anexion

adtractiv attractiv atractiv

obpression oppression opression

subposition supposition suposition

Ma li practica ha ja de long fat un nett separation inter li gruppe I de
un láter e li gruppes II e III del altri láter. Li complet formes
adnexion, obpression etc. in realitá nequande ha esset practicmen usat e
on posse considerar ti metode de formation del paroles quam definitivmen
liquidat. On usa it solmen ancor sporadicmen in casus u on vole
intentionalmen sublinear li idé de composition. Ma tre sovente li formes
complet have in Occidental anc facticmen un altri sens quam ti quel
resulta ex li formes assimilat queles ha, in li curs del evolution,
mutat lor signification original. Talmen «subposir» have un altri sens
quam «su(p)posir» benque etimologicmen it es li sam parol.

Per ti decision del practica, li problema del assimilation del sufixes
ha interim ja transgresset li stadie del plen libertá e ha intrat in ti
del alternativ solution II e III.



Ma li evolution ne va haltar ci. Obligatorimen e ínevitabilmen li
practica va ducter a ulteriori discrimination inter li du gruppes
restant, til que finalmen va restar sol metode acceptat quam solution
standard per gradual convergentie del preferenties. Desde ti moment li
problema ha preterpassat li duesim stadie e intra in ti del definitiv
solution.




Ex lu precedent resulta que li standardisation del lingue have su
natural límites. Standardisar li lingue ne significa arbitrarimen
oficialisar un del solutiones possibil e rejecter li altris quam
índesirabil e genant. On standardisa solmen solutiones queles ja ha
esset sanctionat per li practica. In li max mult casus ili concerne
presc exclusivmen li vocabularium e resulta in li elimination de paroles
antiquat o de paralel-formes rarmen usat. Li decisiones del Academie
ratifica alor simplicmen un situation facticmen ja existent.




Ma in cert casus, li Academie va esser fortiat prender un decision anc
in questiones queles ancor ne ha esset soluet definitivmen per li
practic experientie. Si un dat problema posse esser soluet per du vias
egalmen justificabil, li Academie va determinar ti quel es preferet del
majorité del usatores e aplicar it in li redaction del manuales e in li
publication de su oficial comunicationes. It es in facte desirabil que
li material de studie por li comensantes mey esser presentat in maniere
homogen e unitari. Yo posse ilustrar ti punctu per li problema del
ortografie. In comensa, nor Oficial publicationes esset redactet con
preferentie in ortografie historic (etimologic), ma plu tard noi usat in
Cosmoglotta experimentalmen anc li ortografie simplificat. Li practica
sembla har demonstrat que ti scrition simplificat jui li favore del
majorité del usatores e it es a previder que li Academie va imposir ti
ortografie por li redaction del futuri
manuales e por li redactional publicationes in Cosmoglotta. Ma -- e to es
important -- ti decision va solmen esser fat pro motives de practica e it
ne significa li definitiv elimination del historic ortografie. Tis
queles prefere ti ultim va haver li jure usar it anc in future por lor
privat scopes; it va esser definitivmen supresset solmen quande li
practica va har índubitabilmen sanctionat su desaparition.




In quelc tre poc casus li opiniones es ancor tant flottant que un
perceptibil preferentie por li un o altri solution ancor ne ha
cristallisat se ex li experientie. Advere ti casus es tam poc e tam
ínimportant que it presc ne vale li pena aluder les ci. Si yo cita les
malgré to, yo fa it solmen por statuer un principie. E ti principie es:
In tal casus on mey dar complet libertá: to es li max logic e anc li
sol rasonabil solution. Yo save que ti libertá ne es secun li gust de
omni usatores, ma noi deve haver li corage prender cert responsabilitás.
Certmen, it vell esser íncomparabilmen plu facil electer un del
solutiones proposit e imposir it per autoritativ ukas. Ma quo noi vell
ganiar per tal metodes? Li exemple de Esperanto es ci tre instructiv.
Zamenhof ha imposit li usation del sufix -ujo por li nómines de landes:
Germanujo, Svisujo, Francujo etc. (Occidental: Germania, Francia, Svissia
etc.). Ma ti sufix es considerat quam tam desbell e ínfelicimen selectet
que li majorité del esperantistes hasta vicear it per li plu natural
finale -io (Germanio). Ti form ancor ne es perfect, pro li fals
accentuation (Germanío) e li sol natural solution vell esser -ia quam in
Occidental; ma in omni casu it es plu bon quam «Germanujo» . Or ti
nov form «Germanio» constitue un flagrant violation del «netuŝebla
fundamento» e it ha esset li cause de ínnumerabil
protestationes ex li ranges del «fidelaloj». E ti protestationes
directe se ne solmen contra li viceation de -ujo per -io, ma contra omni
noviformationes in Esperanto. Li querelle dura ancor e it va durar tam
long quam li «Fundamento» resta íntuchabil. In se self, ti situation
in Esperantujo lassa nos índiferent, ma noi tira ex it ti preciosi
constatation: to que es contra li leges del vive have null chance de
duration e omni provas de arbitrari solution va solmen haver quam
consequentie crear un veritabil cáos ta u li absentie de alquel
regulation, it es li reyia del libertá, permisse nos tirar nos facilmen
ex li afere tal quande li practica va self har max elegantmen soluet li
problema.

Adplu on ne mey obliviar que Occidental es li sol lingue auxiliari quel
es in li felici situation posseder un fundament rocc-solid e resistent a
omni provas de ulteriori «amelioration». It es basat sur li leges del
vive e noi mey tranquilmen lassar a tis-ci li tache soluer per via de
experientie anc li tre poc e in se self ínimportant problemas por queles
noi es ancor in sercha de un definitiv, unitari e linguisticmen
ínataccabil regulation.




Per ti maniere noi anc economisa li témpor por li interprension de
altri, íncomparabilmen plu important taches. Yo, por ex., considera quam
un del cardinal taches del Academie pos li guerre li perfinition del
standard-lexico Occidental-Occidental. Si vu consulta quelcunc lexico
bi-lingual vu va constatar que it es relativmen rar que a un parol in
dat lingue coresponde un precis parol del altri lingue con li sam númere
e con li sam intercoincidentie del sens extendet. In li max mult casus
li divers paroles have un plu strett o un plu extendet signification
quam li corespondent parol ex un altri lingue e to mem inter li sam
familie de lingues. Noi deve por ex. definir exactmen li sens de paroles
quam «ignorar», «concurrer», «competir» etc. Esque por ex. li verb
«ignorar» va haver, quam in german, solmen li signification de
«intentionalmen ne atender alquicos» o solmen li sens de «ne saver
alquicos» quam in francés o omni du senses quam in anglés? Esque noi
va admisser li verb «concurrer» con su derivates solmen in su limitat
sens etimologic quel it have in anglés (concurrence) e usar li verb
«competir» por li sens plu extendet e specialmen comercial de F.
«concurrence» G. «Konkurrenz» H «concurrencia» etc. o esque noi va in ti
special casu considerar «concurrer» e «competir» quam sinónimes? Li
question sembla ínimportant a prim visu e támen noi va besonar un
autoritativ definition, nam li exact signification del paroles con lor
senses extendet es li condition «sine qua non» del usabilitá de un
mundlingue in juristic e diplomatic documentes. Secun quant yo save, un
sol autor ha til nu interprendet tal labor; it es Marcel Pesch in su
«vortaro Ido-ldo». Il ha tre bon comprendet li importantie de ti
problema, ma il sembla har basat su definitiones presc exclusivmen sur
tis queles Larousse da por li lingue francés. Or ti metode es tro
primitiv e tro arbitrari e li problema es soluibil solmen per li
colaboration de expertes apartenent al cardinal lingues occidental. Ti
tache deve do esser reservat al nov academie international quel va esser
fundat pos li guerre e it va postular de ti-ci un labor metodic de pluri
annus. Ma li ovre unvez finit va esser li standard-ovre de Occidental,
servient al elaboration del futuri grand léxicos Occidental-national e
vice versa. On vide que si til nu noi ha diligentmen laborat, nor taches
ancor ne es finit e noi mey do armar nos por li grand eforties queles
noi va dever furnir in li futur.




## Tri libres por li pedagogos

Noi ha recivet de nor activ coidealist Ric Berger su tri ultim libres de
dessin: «La perspective simplifiée» (Li perspective simplificat), «Le
dessin de plantes» (Li dessin de plantes), «Le croquis rapide, 3me.
partie» (Li esquisse rapid, 3im parte).b

Sr. Berger es un specialist del divers problemas concernent li docentie
del dessin. Li liste de su libres ja es long desde su mastre-ovre li
«Didactica del dessin» e noi crede que nor coidealistes pedagogos, e
anc tis queles aprecia li dessin, va esser max interessat conosser su
ovres. Benque scrit in francés, noi opine que ili va esser util por li
docentie del dessin, nam li numer de ilustrationes va in presc omni
casus suficer al comprension del metode.

«Li perspective simplificat» es un ovre atendet desde long témpor e it
va dar un nov impuls al docentie del dessin per permisser al max
retardat eleves representar quocunc volúmine con surprisant facilitá e
sin erra possibil.

Ti perspective nominat «axonometrica» ha esset introductet in li
populari scole del Tchecos con li auxilie de un impressionant exposition
in ocasion del Congress international del dessin in Praha in 1928.
Desde, it ha imposit se in li pluparte del landes de Europa.

In 60 leciones graduat, ilustrat de plus quam 500 figures, ti cursu
monstra qualmen on deve docer li dessin del pluparte del objectes usual.
Ti objectes es grupat secun li formes geometric simplic, queles
constitue tam mult centres de interesse. Successivmen es studiat li
paralelipiped, li quadrat prisme, li cube, li circul, li cilindre, li
sfere e li objectes de queles ti formes resulta. In 64 pagines ti ovre
exposi omni possibilitás del nov perspective.

Utensiles, instrumentes, vehicules, domes, villages es representat in
ingeniosi maniere, in dessines facil a reproducter al nigri tabul.

Li ultim capitules es consacrat al aplication del axonometrica al dessin
tecnic.

Precie del libre 3.50 obtenibil che li autor: Sr. Ric Berger, prof.,
MORGES (Svissia)

In li proxim numerós, noi va parlar pri li du altri libres.

_F.L._




## Subventiones e contributiones recivet(30.5.44)

Sr. B. Hufenus, Fr. 2.—; Ferd. Haller, Fr. 1.—; Ed. Mayor, Fr. 1.50;
J. Cheseaux, Fr. 1.80; Dr. J. Eyer, Fr. 3.50; W. Leuenberger, Fr. 1.—;
Major H. Tanner, in memorie de Seniora Clémence Tanner-Muller, Fr.
20.—; sr. H. Keck, Fr. 10.—; R. Kocher, Fr. 2.—.

Cordialissim mersi ad omnes!




## Du nov successes



de Occidental va esser recenset in li proxim numeró de Cosmoglotta.




## Citates



____
On ne deve combatter omni inamicos con li sam arme.
____

____
Li formicas continua lor activ labore malgré li sapates homan.
____

[quote, Homero]
____
Li homes es infelici e acusa li deos; ma ili self, per lor erras e
per lor stultitás, porta li pondere del calamitá.
____




## Contenete

- Quelc reflectiones pri nor linguistic labores, de A. Matejka.
- Tri libres por li pedagogos.
- Divers.





«WIESO IST OCCIDENTAL DIE ENDGULTIGE WELTHILSSPRACHE?», brochura de
16 pagines, Fr. 0,40.



Multiplicat del Institute Occidental, CHAPELLE




# Cosmoglotta B 60 (jul 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Julí 1944 -- Nró 60 (7)




## Un libre pri Basic English

On save ja que li firma Verlag Organisator A.-G. in Zürich es disposit
favorabilmen al idé de un lingue international. Ante mult annus it hat
apertet li columnes de su revúe mensual del sam nómin a Esperanto, e
recentmen un serie de articules pri Occidental ha aparit in li
ORGANISATOR. Ma por null altri lingue international li Verlag
Organisator ha fat tant quam por Basic English: it ha editet un tot
librette de 72 págines pri ti idioma. «Basic English» de C.C. Ascon es
li titul e li nómin (un pseudonime, céterimen) del autor de ti ovre, e
it porta li subtitul: «Ueber Basic English als Welt-Hilfssprache und
als neuer Weg zum leichten Erlenen des Normal-English» (Pri Basic
English quam lingue auxiliari mundan e quam nov via al aprension facil
del anglés normal).




Noi deve confesser in prim loc que pos li letura de ti libre noi ha
sentit nos un poc dupat. Su titul e li reclame quel esset fat por it in
pluri jurnales e anc al ocasion del Mustre-Ferie de Basel hat causat nos
expectar un manuale por li aprension del Basic anglés. Ma null hom quel
ne ja conosse anglés posse aprender Basic ex li librette de Ascon. It
contene un alfabetic liste del 850 paroles, ex queles li lingue es
composit, ma solmen anglés-German, ne vice versa, e null directives por
li pronunciation del paroles anglesi, null gramatica o stilistica. Con
egard al linguistica it do da
ne plu quam li publication pri Basic in li revúe SIE UND ER, quel noi ja
mentionat in nor rubrica «Tra li presse». Li parol-liste ocupa 23
págines, li tot reste del librette es propaganda.

E noi deve dir que noi ha esset desilusionat mem per ti propaganda -- in
un cert sens, nam noi hat expectat plu de it; in un altri sens it joya
nos extremmen. Nam chascun hom quel lee con atention li libre e quel ha
conservat ancor su judicie índependent va strax remarcar que ti
propaganda es un veritabil bumerang, plu nociv al subtentores quam al
adversarios de Basic. Nam li argumentes de tis-ci es sive ne mentionat,
sive atacat con ínsuficent armes.




Li facte que li ovre de sr. Ascon es li unesim libre pri Basic in lingue
german sembla nos justificar un recension un poc detaliat. In li unesim
capitul, «Li problema de un lingue international», li autor veni al
conclusion, que ne un mort lingue, ma solmen un idioma vivent posse
devenir lingue international e que -- un facte índubitabil -- inter li
vivent national lingues anglés have li max grand expansion in li munde.
Li secuent capitul, «Concurrentes», mentiona que li nationalistes in
omni landes del terre ne vola accepter li lingue de un altri popul quam
medie de intercomprension e que on ha provat superar ti desfacilitá per
revivification del latin o li creation de artificial lingues. Li autor
constata que ex omni ti artificial lingues Esperanto havet li max grand
success e cita, por dar al letor un idé de ti lingnue, quelc lineas in
Esperanto. Ma noi deve dir que il fa un ínjusticie al Esperanto
selectent quam exemple li unesim vers del german canzone populari «Am
Brunnen vor dem Tore» -- nam ti canzone es un expression de sentimentes
talmen genuin german que un traduction in null lingue altri posse esser
comparat con li originale. Li ínsuficentie
de ti traduction pruva necós contra Esperanto -- e li autor fa al altri
lingues international un ínjusticie forsan ancor plu grand, concludent
ex ti Esperanto-poema que anc li altri lingues artificial have null
valore!

Il alor retroveni al anglés, diente que it have un avanse de 500 annus,
comparat con Esperanto, e adjunte un compliment por Occidental: «E quo
vale del Esperanto, vale anc del plu nov Occidental, quel céterimen sona
plu agreabil».

In li ultim parte de ti capitul e in li secuent («Li situation ye li
fine del guerre») sr. Ascon opine que mem per un victorie del Axes li
expansion de anglés in li munde vell esser solmen un poc restrictet,
durant que un victorie del Alliat nationes vell creat li conditiones max
favorabil por su introduction quam medie de intercomprension. Or, noi
Occidentalistes regarda li statu del afere del sam vis-punctu. It vell
esser stult cluder li ocules contra índubitabil factes e noi nullmen
contesta que, si alquande un lingue national vell devenir li duesim
lingue del tot homanité, solmen anglés posse pretender a ti honore. Ma
quo noi sempre e ancor dubita es: ca mem li conditiones max favorabil
va esser sat favorabil por li efectiv introduction de un lingue national
quam idioma mundan, e ca li existent situation que in omni landes
civilisat o íncivilisat on trova homes parlant o adminim balbutiant
anglés o conossent li un o altri specie de Pidgin English va far li tot
homanité pret accepter un nov Pidgin English.




In li capitul «Governamentes por Basic English» sr. Ascon poc a poc
veni al parte principal de su propaganda. Il de que li governamentes de
Anglia e del Unit States ha resoluet constituer un comité de expertes
por studiar, preparar e propagar li introduction quam lingue
international ne del ordinari anglés, ma
de un cert specie de anglés: Basic English. Li letor ne ja es informat
pro quo on pensa necessi li creation de un «cert specie» de anglés, si
ya anglés ja es expandet in li munde plu quam alquel altri lingue in
alquel epoca del historie homan e si anglés ya certmen have li max
simplic gramatica de omni lingues cultural. Li response a ti question
veni plu tard -- ma solmen in un índirect maniere. Ma nu noi incontra li
unesim bumerang: sr. Ascon raconta nos que ja in 1942 li Ministre del
Instruction public del governament hollandés ha proposit al altri
exiliat governamentes destinar anglés quam lingue international,
adjuntent que eventualmen francés vice anglés vell posser esser
selectet. Ma sr. Ascon tace pri li circumstantie que naturalmen li
ministre hollandés pensat al ordinari anglés o francés e ne a un mutilat
simplification de ti idiomas. Adplu ni ci ni in alquel altri passage de
su libre sr. Ascon mentiona que interim li exiliat governamentes ha
pronunciat se -- in polit paroles, ma con unanimitá e firmitá -- contra
Basic English e que (quam noi ja mentionat o va mentionar in nor rubrica
«Tra li presse») in neutral landes quam Svedia e Hispania on fa jocas
pri ti monstruosi lingue, durant que in landes del Axe it es
categoricmen refusat.




Secue un tre detaliat citation del famosi discurs quel sr. Churchill
fat, li 6 septembre 1943, in li american Universitá de Harward -- tot un
batterie de bumerangs! Parlant al yunes de América e Anglia il dit: «Yo
ne vide proque noi ne deve provar repander ancor súper li terre nor
lingue comun -- bon comprendet, sin voler ganiar per to alquel egoistic
avantages». Ti atitude del grand statmann anglés es completmen natural
e comprensibil -- ma it es egalmen natural e comprensibil si li homes de
altri lingues matrin questiona se ca realmen li popules de lingue anglés
ne vell ganiar avantages
material tre important per li introduction de lor idioma quam lingue
international. Noi dubita ca mem li assertiones de un tam eminent mann
quam sr. Churchill va remover ti timore, sin quel anglés forsan desde
long vell esser li lingue international universalmen acceptet. Adplu sr.
Ogden, li creator de Basic anglés, e su adherentes sempre assertet que
per Basic English nullmen es intentionat avansar li expansion del anglés
quam tal, ma que it deve esser un lingue índependent del ordinari
anglés.

Li ministre anglés alor parlat pri li comité ja mentionat e continuat:
«Li projectes cuidosimen elaborat (de ti comité) es del max grand
valore por li creation de un lingue international e por li exchange de
idés por li munde. Nor scientistes raporta me que quam base de ti lingue
international solmen 650 substantives e 200 verbes e suplementari
paroles e necessi. Yo ne besona descrir mi entusiasme, quande ante quelc
témpor, totalmen ínexpectat, Roesevelt comensat emfasar me utilitá de un
lingue international sur li base del anglés».

Ne con un singul parol sr. Churchill mentiona que il self o sr.
Roosevelt ja ha fat se li pena examinar Basic e convicter se de su
avantages; il parla solmen pri li raportes de su expertes, e secun nor
saventie ni li Prim Ministre anglés ni li President del Uniat States til
nu ha dat un de lor frequent discurses in Basic. Ili certmen have altri
ocupationes plu urgent e plu important por lor landes quam linguistic
studies -- ma qui desira convicter nos del avantages de Basic, mey in
prim loc self usar it e ne solmen pronunciar li opiniones de altres! Sr.
Churchill mem ne savet, que li max fundamental principie de Basic es li
elimination del verbes, e que it have do solmen 18 verbes, ma ne 200.




E nu sr. Ascon fa un audaciosi volte; il
scri: «Angléses e Americanes es convictet que ili besona un anglés
corect, ma fundamentalmen simplificat anc por li relationes inter les
self e in lor propri dominias. Noi ne deve obliviar que li anglés e li
american advere sta sur li sam base, ma in facte es du idiomas diferent.
E noi anc ne deve obliviar que mem inter li descendentes de Europanes in
britanic dominiones (p.e. in Sud-Africa o Canada) it have cent millenes
de queles li lingue matrin ne es li anglés -- por tacer ancor pri li
mult milliones de homes de queles li lingue matrin in li propri sense de
ti parol ne esset li anglés e queles mastrisa li lingue de lor land
solmen ínperfectmen». Sr. Ascon ancor mentiona que sr. Churchill ja in
1940, quande il devenit Prim Ministre, ha urgentmen petit su colegos e
li ductent functionarios usar un simplic e ínmiscomprensibil anglés in
vice del bombastic lingue quel antey esset favorisat in li oficies --
céterimen ne solmen in Anglia, ma in omni landes del munde, e ti
recomendation de sr. Churchill merite esser obedit partú! Ma inter un
simplic e ínmiscomprensibil anglés e Basic English it hay ancor un tre
grand diferentie!




Generalmen li passage citat ex li libre de sr. Ascon contene un
colection de demí-veritás, queles es plu nociv quam ínveritás. It es ver
que in America on pronuncia anglés un poc diferentmen quam in Anglia e
que anc li ortografie difere un poc; adplu tam in America quam in li
altri partes del munde anglosaxonic on usa cert paroles con un altri
sens quam in Anglia e have expressiones local (generalmen pruntat ex li
idiomas del indigenes o anteyan colonistes) queles sive es ínconosset in
li land matrin, sive ha trovat lor via a ta quam «foren paroles»
(chascun Anglés un poc instructet save quo es un wigwam, bungalow,
nullah, tiffin, kopje, kloof, stoep, trek, etc. e ne es chocat si un
«shop» es nominat un «store» in America). Noi
anc ha leet, in un revúe anglés, li comic plende de un aviator ocupat in
li servicie transatlantic del Reyal Aer-Fortie: «Yo pensat que ili
parla li sam lingue al altri láter del 'stagne', ma yo bentost trovat
que to es un erra!» Támen noi nequande ha audit que un singul Anglés,
American, Canadian, Sud-African, Anglo-Indian, Australian o Nov-Zelandan
ha sentit li beson de un «anglés fundamentalmen simplificat» por
intercomprender se con su transoceanic cusines. Li mention de Sud-Africa
e Canada es completmen misductent. Ti du states es bi-lingual. In
Sud-Africa li afrikaans (dialecte hollandés del Cap) e ye un cert
extension anc li german, in pluri provincies de Canada li francés es un
lingue oficial, e null hom, exceptet li functionarios, es obligat
aprender anglés. Ma li Boeres o Franco-Canadianes queles ea habitar in
un region purmen anglés es fortiat ja por lor propri interesses aprender
anglés tam bon quam possibil -- e ne solmen un balbutiade de anglés, tam
quam un German-Sviss domiciliat in Geneva certmen ne va contentar se con
li aprension de un Basic francés de 850 paroles. In li Unit States, it
es ver, vive milliones de inmigrantes e mem de lor descendentes queles
parla anglés, li sol lingue oficial del land, plu o minu ínperfectmen,
benque un conossentie elementari del anglés es postulat por li
naturalisation del forenes, ma noi ne vide in quel maniere Basic anglés
es plu bon quam li barbaric anglés de ti asiatic, african o ost-europan
inmigrantes, li vocabularium de quel adminim es plu rich!




Ma li remarca pri li inmigrantes queles ínperfectmen conosse anglés e
pri li colorat popules, combinat con li composition del comité ja
mentionat -- su membres es le secretarios del state por India e por li
Colonies, li presidente del Comité de Education e li ministre de
Informationes -- monstra nos sat clarmen por quem
Basic anglés es destinat in prim loc: por homes queles sive in facte,
sive secun li opinion del Anglosaxones ne possede sat inteligentie por
aprender Standard English. Noi have alor índubitabilmen li situation
secuent (quel, naturalmen, li propagatores de Basic ne explica tam
clarmen): influentiosi circules in li anglosaxonic landes desira far
anglés li futur lingue auxiliari international, basant se sur su
íncontestat repansion ja existent in li munde e sur un cert númere de
favorisatores de ti projecte in altri landes -- ma benque anglés es
relativmen facil a aprender, it es un lingue natural con omni
inregularitás, e on save que it es sat facil ganiar un elementari
conossentie de ti lingue, suficent por far se comprendet e self
comprender un anglés parlant, ma que it es tre desfacil mastrisar omni
detalies e finesses del lingue. It existe ja pluri formes simplificat
del anglés destinat al relationes inter blancs e indigenes, quam Pidgin
English, Beach-la-mar, li dialectes del negres in West-India, etc., ma
ili have solmen un importantie regional, e it vell do forsan esser
desirabil crear un Pidgin English quel es comprendet per li minu
inteligent persones in omni landes: Basic English. Noi vell haver alor
li situation quel on ja ha reprochat a Esperanto: que du species de
lingue international existe, un por Dr. Smith, Herrn Professor Meier e
Monsieur le Docteur Duval, e un altri por li seniores Wang Tching Wu,
Lilialulai e Ngombe-Mponde.

(a secuer in li proxim numeró) C.H.P.



Un remedie de charlatan. -- In Fu-Tcheu, in China, un industriale possede
un fabrica u on reducte in púlvere residues de ungules. Ti púlvere es
vendit a un farmacist por fax ex it un medicament quel, il asserte,
resana li dolores de gurgul. On pretende que li clientes abunda e que li
industriale inricha se.




## Du nov successes de Occidental

Con grand joya, noi posse anunciar du nov e remarcabil successes de
Occidental.

Nor letores save ja que ante quelc témpor li Europa-Union, li grand
movement por li unification de Europa, ha fundat un special comité por
li question linguistic to vole dir, por li question de un lingue
international auxiliari. It es ver que ti comité ha arangeat til nu un
sol reunion, ma per su cuida li teses del Europa-Union ha esset
traductet in Esperanto, Ido e Occidental e publicat in li organ del
Europa-Union, li revúe mensual DER EUROPAER. Anc li adresses del
centrales sviss del tri movementes mundlingual ha aparit, desde ti
témpor, in chascun numeró del revúe -- til li Esperantistes protestat
contra li mention de lor lingue apu Ido e Occidental, e nu Ido e
Occidental resta sol. It es cert que per ti publicationes li interesse
del membres del Europa-Union pri li question de un lingue international
ha esset instigat, e nu li EUROPAER ha apertet su columnes a un serie de
articules in Occidental, scrit de nor eminent coidealist A. Matejka.




Li articules apari sub li titul «Li rol del mundlingue in li vive
futuri». Quam on posse concluder ja ex li titul, ili es destinat ne a
far propaganda solmen por Occidental, ma a informar li grand publica pri
li scope e utilitá de un idioma auxiliari in general. Li unesim articul
esset publicat in li numeró de junio. Comensant per un remarca de sra.
Eleanor Roosevelt, li marita del presidente del Unit States, quel
mentionat inter li problemas del reorganisation del munde pos li guerre
anc li «creation de un comun lingue universal por facilisar li exchange
de idés inter omni popules del terre», sr. Matejka in prim combatte un
del max expandet fals conceptiones pri li rol de un lingue auxiliari:
que it es destinat precipue
al turistes viageant in foren landes. It es cert que un idioma universal
va esser de grand utilitá anc por li turistes, ma sr. Matejka di con
rason que it nullmen es absolutmen necessi por ili, nam ili posse tirar
se ex li afere sempre e partú per un rudimentari conossentie de anglés e
francés. Un erratori idé resultant ex ti fals conception es que li
lingue international besona solmen un tre restrictet vocabularium, just
ti poc paroles queles li turist necessita por su relationes con li
personal del doan, del rel-vias, del hoteles, por far compras, etc. Por
ti scope advere Basic English vell suficer -- e noi posse adjunter que un
grand parte del turistes ja parla un specie de Basic English, mem si it
ne es ti de sr. Ogden!

In li duesim articul, quel aparit in li numeró de julí, li autor in prim
loc constata que un lingue international ne deve necessimen esser
ultra-facil anc pro li rason que ne omni homes, ma solmen tis queles sta
in relationes international besona it. It anuncia alor que il va
examinar li dominias in queles li lingue international posse rendir li
max preciosi servicies, e comensa con li comercie international. Firmas
con relationes international in Svissia hodie ja deve coresponder in
german, francés, anglés, italian e hispan, a quel lingues va adjunter se
probabilmen ancor portugalés e russ. It es impossibil que un sol
corespondent mastrisa suficentmen omni ti lingues; un tal firma deve
employar du o tri specialistes, sin támen haver li garantíe que lor
elaborates es redactet in corect e ínmiscomprensibil lingue. Ma con un
sol lingue international, quel es comprendet partú, generalmen un sol
employate vell suficer por li corespondentie extran con li tot terre, e
ti corespondentie vell esser redactet in un bon stil.



Altri articules, queles noi atende con li max grand interesse va secuer
in li EUROPAER, e interim noi posse referer ancor un altri interessant
novitá. Li revúe mensual WIR JUNGEN (Noi yunes), aparient in Aarburg, de
témpor a témpor posi questiones a su letores e poy discusse li responses
recivet. In su numeró de april li tema de un tal question esset:
«Lingue auxiliari mundan YES o NO? Si yes, quel lingue? (Esperanto?
Ido? Occidental? Basic English?)».

In su secuent numeró, WIR JUNGEN posset devoer un suplement special de
du págines al discussion de ti question. Pri li necessitá de un lingue
auxiliari complet unanimitá reyet inter li letores, queles hat respondet:
ne un sol ex ili hat replicat con NO! Naturalmen ne li sam unanimitá
posset esser constatat pri li question quel idioma devet esser selectet,
ma it es tre injoyant por noi que ne minu quam 87 1/2% del respondentes
votat por Occidental! Do un aplastant majorité! 9 1/2% favorisat
Esperanto, solmen 3% esset por Basic English -- e, facte tre remarcabil e
un poc surprisant, ne un sol letor votat por Ido!

Tre interessant es anc li motivation queles li respondentes adjuntet a
lor votes. Con egard a Basic English ili generalmen di que anglés ja es
repandet sur li tot terre quam lingue comercial e que do un simplificat
anglés vell haver li max bon chances esser adoptet universalmen. In
favor de Esperanto es citat su construction simplic e logic, su practica
de presc 60 annus e su absolut neutralitá. Pluri respondentes, it es
ver, recomenda Esperanto solmen con li motivation que ili ne conosse
suficentmen li altri sistemas. Li argumentes de ti letores queles parla
por Occidental ne besona esser discusset in detalie, nam ili es conosset
de noi omnes; injoyant es solmen que evidentmen un númere apreciabil de
yun homes ha
occupat se con Occidental til li extent esser capabil comprender e
enumerar su avantages in comparation con li altri sistemas.

Li ductor del discussion alor explica in detalie li rasones queles
postula li introduction de un lingue international e li avantages queles
it vell aportar. Noi omnes conosse ti argumentes, it do es superflui
repetir les ci, ma it es tre meritosi har presentat les al yunité in un
maniere tre clar e instructiv. In anc es anunciat que un textu
comparativ in German, Esperanto e Occidental va esser publicat in un
proxim numeró. Noi regretta ne ja har recivet ti numeró, ma tam bentost
quam possibil noi va informar nor letores pri li continuation de ti
discussion, quel certmen va interessar por li problema de un lingue
international in general e precipue por Occidental anc ti letores de WIR
JUNGEN queles til nu ne occupat se de ti tema.

_C.H.P._




## Subventiones e contributiones recivet (30.6.44)

Sr. Ferd. Haller, Fr. 2.—; Aug. Dalhem, Fr. 5.—; M. Fuchs, Fr. 1.50;
A. Nordlund, Fr. 10.—; J. Ritter, Fr. 3.—.

Cordialissim mersí ad omnes!




## Just aparit

DIE HEUTIGE SITUATION DER WELTSPRACHENFRAGE brochura de propaganda de 8
págines printat recivibil del OCCIDENTAL CENTRALE WINTERTHUR o del
INSTITUTE OCCIDENTAL, precie Fr. 0.20.




## Contene

- Un libre pri Basic English.
- Du nov successes de Occidental.
- Die heutige Situation der Weltsprachenfrage.



Poligrafat del INSTITUTE OCCIDENTAL, CHAPELLE




# Cosmoglotta B 61 (aug 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) August 1944 -- Nró 61 (8)




## Li regul de Wahl

Un de nor amicos, sr. Sch. de Basel, hat decovrit in 1938 in li italian
revúe «Schola et Vita» un remarca concernent li regul de derivation in
Occidental, nominat regul de Wahl. In ti passage, li autor pretendet que
ti regul esset formulat ja ante de Wahl, ma sin dar precisiones. Ti
assertion mult astonat me, pro que Couturat ne mentionat alquo simil
sive in su libres «Histoire de la langue universelle» e «Les
nouvelles langues internationales» aparit in 1907, sive in su secuent
publicationes; e tamen on save que Couturat esset bon informat pri
omnicos concernent li lingues international e lor developation.

Por mi conviction, yo scrit a sr. de Wahl self quel respondet me per li
secuent declarationes datat del 10.12.1938, li ultim lettre quel yo
recivet de nor mastre. Talmen es fixat un del max important punctus del
historie del lingue international.




____
Certmen pluri regules de derivation latin e romanic es trovabil in
mult libres del latin e romanic linguistica, ma ili nequande esset
adaptat al question de un lingue international constructet. Adplu, mult
de ti regules trovat in li etimologies es sive fals sive ínclar e concis
e precis. Nor «Regul de Wahl» certmen ne es public necú! It ne existet
e ne posset exister, nam it ne relate al existent lingues,
ma a un special schema, quel existe solmen in Occidental. Lu essential
es que mi regules de derivation constitue un nov precis formulation de
divers sentit e mem forsan expresset relationes. Ma nequande un tal
total exposition in mutual conexe ni ha esset publicat ni mem expresset.
Li provas in li camp interlinguistic es conosset e atingibil a omni hom.

Un parte de mi explorationes ha esset acceptet de Rosenberger in su
Reform-Neutral, quel il publicat pos mi corespondentie e conferentie in
Reval, e pri quo il ha raportat in su revúe «Progress» u chascun posse
leer it.

Adplu, li Institute Occidental ya possede mi copie libre nr. 1 quel just
contene anc mi corespondentie con Rosenberger, u on ya posse vider li
nascentie e evolution de mi sistema.

Naturalmen yo ne ha inventet omnicos ex mi propri cap ma serchat ci e
ta, to quo ja esset fat in ti dominia. Ma yo deve confesser que it esset
tre poc e tre vag.

... Li regul de Wahl esset publicat ye unesim vez in 1911 in «Lingua
Internationale» de Meysmans nr. 1, p. 19, e pro que ta esset un
printerra li passage es reproductet in nr. 2, p. 5, sub «Errata».




Ma til 1922 nequi ha comprendet ti fundamental teses de Occidental. On
nequande ha ni mentionat, ni criticat, ni polemisat, ni refutat ti tese
til 1922. To monstra quam desfacilmen nov idées trova loc in li capes.
Ti inertie mental es li principal male contra quel lucta li scientie e
tecnica. Solmen quande on trova que un nov idé auxilia li guerre, tande
on have e moné e témpor e ingenie por far progresser ti invention. To
quo servi al pace es índesirabil.

____

_Ric Berger_




## Citate



[quote, Lamothe le Vayer]
____
Omni letura deve esser meditat; to es li sol medie trovar in li
libres, quo li altres ne ha perceptet in ili.
____




## Un libre pri Basic English

(Continuation)

Ma si p.e. sr. Lulialulai possede un sat grand quantitá de inteligentie,
necós impedi le aprender in li curs del témpor que un 'table him belong
kai-kai' es nominat in corect anglés 'dining-table', e generalmen far
li passu de Beach-la-mar a un bon mastrisation del ordinari anglés. E to
es li grand novitá quel es presentat nos in li libre de sr. Ascon,
precipue in li capitul «Elargat Basic English -- ponte al anglés
normal», contra li anteyan assertiones de sr. Ogden e su adherentes:
que por omni persones queles senti li beson e have li possibilitá
intelectual Basic English es solmen un passu preparatori por li
aprension del Standard english. Noi lee: «It es necessi sempre denove
emfasar que Basic English es un anglés tre simplic, ma corect. Qui vole
usar it quam intermedie por li aprension del Standard english, ha
aprendet necós fals. Il deve re-aprender necós. It ha recivet li max san
base por li continuation de su studies.»




Pardon, sr. Ascon! Si yo ne es, per chance, li servitor indigeni de un
senior blanc, yo besona plu quam 850 notiones in mi vive omnidial. Basic
have solmen 850 paroles, omni altri notiones, mem tales tam simplic e
frequent quam 'parentes, corone, angel' deve esser remplazzat per
circumscritiones. Esque it es un simplification, si yo deve aprender,
vice li simplic parol anglés «angel», li circumscrition 'being with
wings ('ente con ales'), e adjunter ancor, por evitar un confusion de
angeles con avies, 'servant of Jehovah) ('servitor de Jehova')?
'Being with wings, servant of Jehovah' certmen es corect anglés con
egard al gramatica e stilistica -- ma dir to vice 'angel' es sive un
stupid joca, sive un signe de manca de inteligentie comparabil a 'house
him belong kai-kai'. Esque it es un simplification dever
reaprender six paroles vice un sol? Esque it es «re-aprender necós»
si plu tard yo deve aprender que 'angel' in corect anglés es
'angel', e ne 'being with wings, servant of Jehovah'? Esque to ne es
acter secun li principie: «Pro quo far alquicos simplic, si on posse
far it complicat?»




Naturalmen ne omni circumscritiones de Basic es tam complicat e stult.
Quam sr. Ascon monstra in li capitul «Simplification del lingue», li
combinationes «substantive + verbe auxiliari» vice verbe simplic es
precipue numerosi, secuent li exemple del ordinari parlada, ne solmen in
anglés, ma anc in altri lingues. On posse dir p.e. 'il have timore'
vice 'il time', 'il fa brui' vice 'il brui', 'prender in
consideration' vice 'considerar' -- ma ca it es un simplification
remplazzar un parol per du paroles, sembla nos dubitabil. Sr. Ascon di
nos que ti metode ha devenit un del principies fundamental del Basic,
quel de ti maniere besona solmen 18 verbes, e to precipue con egard al
asiatic e altri popules, mani de queles ne conosse, in nor lingues,
genuin verbes in li sense del indogermanic lingues -- do con egard al
sres Wang Tching Wu, Lulialulai e Ngombe-Mponde. Sr. Ascon asserte que
p.e. un comerciant japanés mem in un lettre in anglés ne vell scrir:
«Noi peti reducter li precie», ma: «Noi fa li petition de un
reduction del precie». It mey esser que un Japanés scri talmen, e
naturalmen su corespondent europan va sin desfacilitá comprender le -- ma
esque alor li Europan es obligat imitar li mal stil del Japanés? Sr.
Ascon self di: «Si p.e. un Malaian, quel ha aprendet Basic, ne posse
usar plu mult verbes quam li 16 o 18 'operatores' (tal es nominat li
verbes in Basic), to ne significa que il ne vell posser comprender un
hom parlant un poc plu líbermen». Bon -- alor li comerciant anglés ne
besona responder a su corespondent in Japan: «In vor lettre
vu fat li petition de un reduction del precie», ma posse scrir tot
simplicmen in corect stil: «In vor lettre vu petit nos reducter li
precie», e li Japanés va comprender. Un bell bumerang! Li propagator de
Basic pruva self que Basic es ínnecessi!

Ma lass nos suposir un moment que it es in facte un simplification dever
aprender 850 simplic paroles e forsan 3150 circumscritiones vice 4'000
simplic paroles, e nu noi questiona ca Basic in facte contene solmen 850
vocabules. Li response es: No! Nam sr. Ascon informa nos que precipue
li paroles por li cifres, li mensus e li dies del semane deve esser
adjuntet al liste del 850 paroles e que «international paroles» quam
p.e. 'automobil, bank, hotel, posta, taxi, telefon' etc. deve esser
aprendet solmen in lor ortografie e pronunciation anglés, proque lor
signification es conosset a chascun. Vermen? Noi pensa que ti paroles
es tam ínconosset a un Japanés o Maori parlant solmen su lingue matrin
quam alquel altri paroles. E u trova se li límite inter international
paroles e altris? Esque 'concession' es minu international quam
'condition', 'complication' minu quam 'reaction'? In chascun casu
li duesim vocabul de ti pares trova se in li Basic-liste, ma ne li
unesim. Noi pensa que li principie de Occidental, usar omni
international paroles, es plu san.




Lu max amusant ancor es que li verbes, a queles li autor de Basic
prohibi li intrada per li porta principal, intra furtivmen per un porta
posterior. Nam inter li 600 substantives de Basic 300 posse formar
derivationes con li desinenties '-er, -ing, -ed', queles coresponde in
Occidental a '-tor, -nt, -t'. Du de ti finales es desinenties de
conjugation -- solmen it es strictmen interdit usar les quam tales!
Translatet a Occidental, li afere vell esser quam secue: noi have li
parol 'printa' e posse formar ex
it li vocabul 'printat'; noi posse alor dir 'un libre printat', ma
ne 'il printat li libre', quel frase deve esser circumscrit per 'il
fa li printa del libre'. Simplification? Esque it ne vell esser plu
simplic explicar mem a un Japanés o Maori li usation del verb
'printar'? Si il ne comprende it, il ancor have li libertá dir 'il
fa li printa'. Un Francés o un German certmen va plu facilmen
comprender li conjugation de 'printar' quam li necessitá de tal
circumlocutiones.




Noi deve ancor specialmen remarcar que li max grand desfacilitás de
Basic es covrit in li tot libre de sr.  Ascon con li max discret
silentie. Li gramatica de anglés es extremmen simplic, ma li aprension
de ti lingue es desfacilisat al forenes per (1) li ortografie e li
pronunciation, (2) per li particularitás del fras-formation e stil
(anglicismes); forsan on posse adjunter ancor, precipue por li romanic
popules, li irregulari verbes. Tis-ci, it es ver, es abolit in Basic in
lor grand majorité, nam ti idioma conosse solmen 18 verbes -- ma ili omni
es irregulari. Nu, noi pensa que mem sr. Ngombe-Mponde posse memorar 18
irregulari verbes (queles in anglés ya have solmen tri diferent formes,
e por li pluparte del 18 «operatores» de Basic ti tri formes ancor es
identic). Ma li tot reste del gramatica es conservat, p.e. li irregulari
plurales, li adverb-formation, mem li «genitive saxonic» e omni
contractiones ('he'll' vice 'he will', 'I'm' vice 'I am',
'don't' vice 'do not' etc.). E quo es ancor mult plu important: li
du grand desfacilitás mentionat in supra resta con lor tot fortie.
Ortografie e pronunciation de Basic es tis del ordinari anglés, benque
eminent linguistes anglés ha assertet que secun lor opinion li caotic
ortografie e li discrepanties inter ortografie e pronunciation es li sol
cause que anglés ne ja es li lingue international generalmen acceptet e
que un simplification del
ortografie vell esser desirabil mem ja por «domestic scopes». Un
consequentie es que li novicio, it es ver, aprende li international
paroles (anc tis queles trova se in li parol-liste) generalmen in lor
international ortografie, ma con pronunciation absolutmen
ne-international. Con egard al duesim desfacilitá noi remarca que in li
modellic textus del libre anglicismes pullula, anglicismes queles deve
restar absolutmen íncomprensibil a chascun foren ne ja conossent li
ordinari anglés e havent a su disposition solmen li liste de 850
paroles.




Por finir, noi va copiar quelc exemples ex li Basic-textus dat in li
libre, por monstrar li defectes e ambiguitás de ti idioma mutilat. Quam
unesim exemple noi cita li frase: 'But she was naturally a slow-moving
person', quel remplazza li Standard english: 'But by nature she was
slow to move' e have li sense de: 'Ma de natura ella esset un person
quel move lentmen'. In facte 'naturally' posse haver li sense de 'by
nature' ('de natura'), ma it anc posse haver ti de 'of course'
('naturalmen') -- e to es un tot altri cose. Plu infra in li sam textu
noi trova un frase quel, traductet ex ordinari anglés in Basic, lee se
quam un traduction in un tot altri lingue; it monstra nos que Basic
demanda un completmen diferent metode de pensar, un fundamentalmen
diferent stil quam ordinari anglés. On vell posser scrir pluri págines
por analisar li diferenties, e noi restricte nos a un curt citation:
'Her growth had taken her on a step'. Li sense es: 'Su crescentie (o
developament, a saver: de su personalitá o caractere) hat prendet (o
ductet) la un passu plu ad-avan', ma si on ne reconosse que li particul
'on' apartene al verbe 'taken' e conecte it con li substantive
'step', li frase have li sens: 'Su crescentie hat ductet la a un
scalun' (forsan in li sense de 'a un altri nivell') -- noi self
comprendet li frase talmen e reconosset su ver sense
solmen quande noi comparat it con li originale in Standard english. In
un altri textu noi lee: 'There are a number of signs pointing to a
great development' ('It existe un númere de signes indicant un grand
developament'). Ti frase contene un anglicisme: li verbe 'are' es in
li plural, benque li subjecte del frase, 'number', sta in li
singulare. Adplu, si noi consulta li paroles-liste, noi ne trova li
vocabul 'pointing', ma solmen li substantive 'point' con li
significationes 'punctu, punta, pointe' (li 'pointe', de un joca,
evidentmen). It vell interessar nos qualmen un foren, mem conossent li
desinentie '-ing', posse derivar ex li notion substantivic 'punctu'
o 'punta' li signification del participie presentic 'indicant'.




No, li letura atentiv del libre de sr. Ascon ne ha superat, ma in
contrarie infortiat nor objetiones contra Basic English. Si li
Anglo-saxones pensa dever introducter un inificat Pidgin English por li
relationes con lor colorat popules o lor inmigrantes de bass nivel
intelectual, ili naturalmen es líber far to, e ti unificat Pidgin
English mey presentar avantages mem por li relationes de altri nationes
con ti colorates o inmigrantes. Ma esque pro to it es necessi que un
comerciante danés e un comerciante hispan in lor corespondentie o un
scientist sviss o hungarian por li publication de lor ovres usa li sam
'lingua franca' quam un negociant anglés in un insul del Pacific con
un Polinesian quel veni vendir le su capra? Esque it ne es un insulta
por un Europan, mem si il ha visitat solmen li scole primari de un litt
village, demandar de il que vice li parol simplic 'angel' il usa li
idiotic circumlocution 'ente con ales, servitor de Jehova' o que il
restricte se al usation de 18 verbes, quam fa li micri infantes. E con
egard a Basic quam ponte al ordinari anglés: it es ver que un infante
balbutia 'dada, wauwau, yo fa venir'
e solmen plu tard aprende que on di 'patre, cane, yo veni' -- ma por
persones de, lass nos dir, plu quam ott annus existe metodes plu bon por
li aprension de un lingue foren quam ti dada-isme, quel adplu ne demanda
minu, ma mult plu labor mental. Li adversarios del idé de un mundlingue
asserte que su introduction vell causar un apovration intelectual del
homanité -- con egard a Basic English ili certmen have rason! Infantes es
li max grand tresor del homanité, e li seniores Wang Tching Wu,
Lilialulai e Ngombe-Mponde posse esser homes absolutmen honorabil e
extremmen agreabil e posse haver qualitás moral queles fa chascun blanc
fier nominar ti seniores su amicos -- ma si li nivel intelectual del
infantes e de ti seniores es plu bass quam ti de un Europan adult, it ne
es necessi que il abassa se a ti nivell -- in contrarie, it es su deve
educar li infantes e colorates til ili atinge su propri nivell
intelectual.




E ancor un altri vispunctu: in li numeró de julí del ORGANISATOR sr.
Ascon scri: «Ma li edition de bon libres e revúes in Basic English in
Svissia, in Yugoslavia, in China, in Uruguay, in Russia, in Svedia,
Japan o Turkia va esser ne minu profitabil (quam in anglosaxonic
landes); nam tande li tot munde sta apert a ti editores -- ne altrimen
quam in li epoca del humanisme, quande un scientist leet chascun nov
libre important, anc si it ne esset printat in Roma, ma in Utrecht,
Basel, Sevillia, Dublin, Kraków, Lübeck, Upsala o Edinburgh». Li Verlag
Organisator A.-G. céterimen sembla voler acter secun ti suggestion, nam
it es anunciat in li libre de sr. Ascon que li edition es projectet de
(1) manuales por scoles e por infantes in general, (2) por novicios sin
conossenties de anglés, (3) por homes con quelc conossenties de anglés,
(4) detaliat dictionarium Basic-German e German-Basic, con inclusion de
omni plural-formes, international paroles, Basic-paroles
con prefixes o sufixes, parol-combinationes, etc., (5) textus de
exercitie in Basic, con traduction, (6) manuales por aprendentes queles
desira elargar lor conossentie del lingue de Basic al anglés normal, (7)
ovres de importantie international, por li mercat litterari
international.

Noi Occidentalistes, quam li adherentes del altri lingues auxiliari,
efortia nos reganiar li unitá cultural del munde Europan o occidental,
quel noi ha perdit, e elargar it al tot munde, e in ti egard noi posse
tender nor manu al Basicistes. Ma por li atingement de ti scope, e anc
por li profit financiari esperat, certmen ne un idioma mutilat e
pidginisat quam Basic English, un abassament del nivell intelectual, es
un apt medie. Noi besona por to un lingue vermen international, simplic
e facil a aprender, ma támen sat ampli por esser usat por li max
ordinari besones del omnidial vive tam bon quam por li max alt pensadas
del homanité e permissent scrir un bon stil -- in curt: un lingue quam
nor Occidental. C.H.P.




## Quo on pensa pri «Basic English»?

Sr. W.L. scri nos: «yo parlat con un professor de anglés del
Universitá de B., sr. M. e il dit me que il have un horrore de Basic
English. Il dit anc que un person parlant Basic English deve esser tre
intelligent por dar sempre definitiones ne existent in Basic English p.e. Bart
(barbe), Engel = being with...».

Ex «ESSOR» (Genève): On solmen deve vider con quant frigiditá e mem
visibil misfide on acepte in extrania li propaganda subventionat in
favor de Basic English quam lingue international. -- H.G. Wells denuncia
li project quam un exemple «ínsuportabil e ridicul» de totalitarisme.






«It apare nos tot simplic, a noi, proposir nor lingue al reste del
munde -- observat un altri eminent anglés discursero, ante quelc dies --
ma li altri landes vide in to un tentative arogant de hegemonie e ili
vell preferer un lingue auxiliari neutral.»




## Cronica

-- CIVE DEL MUNDE es li titul del nov organe local de nor coidealistes
de St. Gallen. It es destinat a mantener li contact inter li
Occidentalistes de ti cité e va orientar omni altri interessates pri li
evenimentes che ti gruppe. Li editores intente far aparir un nov numeró
chascun mensu. Prov-exemplares es inviat a chascun interessate contra
bonification del porto (20 ct. o un respons-cupon) a: Kurt Hamburger,
St. Leonhardstrasse 69, St. Gallen. Li numeró 1 de julí 1944 contenet un
interessant articul introductori. Li nró 2 (august have li secuent
titules: Occidental in li St. Galler Tagblatt. Occidental-Lexicos.

-- In li «MITTEILUNGEN der Gesellschaft für Charakterforschung»
continua aparir articules utilisant Occidental. Li numeró de august nu
reproducte li portretes de du prominent Occidentalistes por ilustrar un
articul pri quelc fundamental conditiones por studie fisiognomic. In li
fine del caderne li editores del «Mitteilungen» mersia li redaction de
Cosmoglotta por har prestat li clichés por ti publication e parla in
quelc brevi frases del importantie de Occidental. Interessates posse
obtener un prov-exemplare che li redactor del «Mitteilungen»: sr. D.
Streiff, Oberer Graben 41, St. Gallen.




-- BASEL. Li 16 mai, noi havet un discussion pri li lingue, in li
«Herzberg-Kreis de Birseck-Neue Welt». Quam es li usu in ti circul, li
tema es sempre distribuet, e talmen altri referentes parlat pri li
origin del lingue national literari, un altri pri li dialecte e su
aptitá quam lingue literari, e finalmen yo pri li lingue universal, e to
devenit li max important
parte del session. Vu ja conosse mi argumentation: que li lingue
universal deve evoluer tam naturalmen ex li lingues national quam li
lingues national ex su dialectes. Li spiritus rector del Herzberg-Kreis
monstrat me mult interesse, malgré su predilection por li dialect anc
quam scrit e de corespondentie. Heini


## Subventiones e contributiones recivet (31.7.44)

Sr. K. Erni, Fr. 5.—; Dr. H. Fischer, Fr. 5.50; Dr. C.H. Pollog, Fr.
6.—; G.H. Sury, Fr. 1.—.

Cordial mersi ad omnes!




## Articules mundlinguistic in li presse

Quancam noi es abonnat a un oficie specialisat por li liveration del
articules queles apari in li presse, noi remarcat que un númere sat
grand de articules escapa al lupe de ti oficie. Noi va esser grat a nor
letores signalar omni articules queles ili remarca in lor jurnales al
Institute Occidental. Noi mersia les anticipatmen, nam ili va far nos
grand servicie.

Nor rubrica «Tra li presse» va denove aparir in li numeró de septembre
e in li secuentes. It va esser particularimen rich, nam li articules
aparit durant li ultim mensus es considerabilmen grand.




## It es li moment...

auxiliar nor movement per omni vor forties! Qualmen? (1) Abonnar e
sustener COSMOGLOTTA. (2) Adherer al Sviss Association por Occidental
(contribution Fr. 1.—). (3) Adherer al Occidental-Union (contribution
Fr. 1.50). Ples demandar li carte de adhesion al Institute Occidental.




## Contene

- Li regul de Wahl, de Ric Berger.
- Un libre pri Basic English, C.H.P.
- Diverses.






# Cosmoglotta B 62 (sep 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Septembre 1944 -- Nró 62 (9)




## Li númer del síllabes in li paroles de Occidental

Li longore del paroles ha sovente esset discusset in li circules
interlinguistic. Esque on deve adopter curt e numerosi paroles o esque
on deve preferer long composit paroles? Altrimen dit, quo es plu bon:
analitisme o sintetisme? monosillabisme o polisillabisme?

Li lingues national diverge mult pri ti punctu. Bourdon ha calculat li
medial númer del sillabes pronunciat in 5 lingues: grec, latin,
francesi, german, anglesi, prendente textus in un del max representativ
autores in chascun lingue. Vi li resultate de su examine:

Paroles de Platon Cicero Balzac Heine Tom Brown



(grec) (latin) (franc) (germ) (anglés)

1 síllabe 39% 28% 51% 55% 71%

2 síllabes 33% 31% 34% 24% 19%

3 síllabes 17% 22% 10% 13% 7%

4 síllabes 8% 13% 4% 5% 2%

5 síllabes 3% 6% 1% 3% 1%

Bourdon fa remarcar que in li scientific lingue german, li númer del
síllabes es sensibilmen plu grand quam che Heine, pro li composit
paroles. In plu in francesi li conversation tende a acurtar frequentmen
li paroles; on di por exemple cont'nir vice contenir, dur'ment vice
durement, col'nel vice colonel.




On posse tamen constatar que li tendentie
general del lingues modern evolue vers analitisme. De latin a francesi,
german e anglési, li númer del paroles monosillabic augmenta, ti del
paroles polisillabic diminue. Anglesi es forsan, con chinesi, li max
analitic lingue, in prim pro su infinitive in quel li particul to vicea
li finale del verbe.

Yo anc calculat li númer del síllabes in Occidental secun un textu scrit
de E. de Wahl e publicat in Cosmoglotta de junio 1929: Contrabandistes.
Yo trovat li secuent proportion:

1 síllabe: 50%; 2 síllabes, 27%; 3 síllabes, 16%; 4 síllabes, 6%;
5 síllabes, 1%

On posse constatar que nor lingue por li longore del paroles sta just
inter francesi e german. In it li monosillabes es presc du vezes plu
numerosi quam in latin, ma ne tam frequent quam in anglesi in quel ti
proportion es exagerat. Noi es do in li bon medialitá. Ric Berger



LI MAX RAPID ANIMALE

Quel es li max rapid animale del munde? Australian farmeros volet
verificar it e organisat original provas ex queles apare que ne li
cavalle ma li emu e li cangurú es li max rapid cursores.

Li cangarú es conosset precipue per li abdominal tasca quel permisse a
it celar su micris. LI emu es un grand avie similant li struce.

Durant ti concurs un del max bon cavalles del land, ductet de un celebri
jockey, esset preterpassat de un yun cangurú. Li prodigiosi saltas de ti
mammifere, de queles alcunes atinget 11 metres, permisset a it lassar
lontan detra it li cavalle e su cavaliero malgré omni eforties

Li sam die, un altri concurs evenit inter un altri cavalle del sam stal
e un emu. Durant alcun témpor li du concurrentes avansat un apu li
altri, ma bentost li bipede preterpassat li cavalle quel nequande posset
rejunter it.




## Tra li presse

Ja desde quelc mensus Cosmoglotta ha publicat necós pri li ecó del
discussion pri li question mundlingual in li presse. Li redactor de ti
rubrica regretta ínfinitmen que manca de témpor impedit le perlaborar e
digester li excisuras de jurnales queles accumulat se che il. Ma il
espera que in future il va haver li possibilitá orientar regularimen li
letores de Cosmoglotta pri li evenimentes in nor camp de labor, precipue
proque li suposit proximitá del fine del guerre sembla har creat in li
grand publica li disposition ocupar se plu intensivmen con li problema
de un lingue international. Mem li max índiferent hom comensa poc a poc
comprender que li lingue es un element tre important por li
intercomprension del popules.

Noi comensa per li mention de quelc important articules queles ha venit
a nor conossentie con retard.

In li AUFBAU del 29 octobre 1943, sr. Mathias Merker discusse Basic
English quam problema politic. Il cita un articul de nor coidealist Dr.
Fritz Haas, in quel li autor dit que li usation de Basic English de
homes de altri nationes vell posir les in un duesim classe del homanité,
sin que li aprension del anglés normal vell promover les in li unesim
classe, nam sempre ili vell haver un desavantage contra li nationes
anglo-saxonic, por queles anglés es li lingue matrin. Li introduction de
(Basic o normal) anglés quam auxiliari lingue obligatori vell changear
poc in li statu actual por li primitiv popules de Africa e Asia, sr.
Merker continua: Li grand imperias russ e chinés es tro homogen por
esser influentiat per un tal developament (noi posse adjunter que lu sam
vale por li grand dominias del lingues hispan e portugalés). Tis queles
senti max li desavantages de un tal regulation vell do esser li
Europanes, e inter les precipue li homes de lingue francés e german.



Ma ti lingues ne posse esser eliminat ex li developament cultural del
munde, e li spíritu anglo-saxonic -- benque sr. Merker reconosse su
intrinsic valore -- es tro diferent del spíritu continental-europan por
esser inoculat a ti-ci sin damage. Ye li fine de su tre important
contribution il scri: «On va forsan questionar quel altri lingue vivent
deve luder li rol de un lingue auxiliari universal. Si noi vell posser
secuer nor inclination personal, noi ne vell hesitar proposir francés,
pro su special avantages. Ma támen noi responde con plen conviction:
null lingue national. E ultra to noi ne es de opinion que on besona un
lingue auxiliari universal artificialmen creat... Li organisation,
rasonabil por li hom, del munde material es un tache por li perduction
de quel altri factores spiritual e moral es besonat quam medie mecanic
de un lingue comun al tot munde.»






Certmen un lingue auxiliari es, in un cert extent, un medie mecanic, ma
nequi posse dubitar que it es anc, e in un tre alt gradu, un factor
spiritual e moral -- e adplu: qualmen li homes posse organisar li munde
material sin servir se de mecanic medies? Ti mecanic medies es defendet
tre habilmen in un articul «Mit 800 Wörtern durch die Welt» («Con 800
paroles tra li munde») in li NATIONAL ZEITUNG de Basel (16 marte 1944).
Li autor -- noi suposi que it es li eminent jurnalist Dr. Hans Bauer, li
presidente central del Europa-Union -- saluta Basic English quam
revivificator del discussion pri li idé de un lingue international in
general. Il ne prende parti por o contra ti creation, ma di que li
introduction eventual de alquel lingue auxiliari nullmen va far
ínnecessi li studie del idiomas vivent: in contrarie, qui vole apropriar
se li richesse cultural de un nation foren, deve aprender su lingue.
«Ma, li autor continua, in li sam maniere quam in
li dominia del scrition li stenografie sufice a cert besones de
comunication, sin remplazzar li scritura quam expression del
personalitá, tam un lingue international de comunication vell posser
servir al intercomprension, quel es desfacilisat per li multitá del
vivent lingues». Li comparation del lingue auxiliari al stenografie
sembla nos specialmen habil, in tant que on pensa al scope purmen
practic de un tal idioma, ma it es self-evident que anc ovres literari
posse esser traductet in un lingue quam Occidental, tam bon quam in
alquel lingue national -- sin que, naturalmen, li max bon traduction
posse remplazzar li letura del originale.

Li articul de sr. Merker citat in supra sembla har esset publicat anc in
li VOLKSTIMME, li organ del partise social-democratic de St. Gallen, nam
it es citat ex ti jurnal in li revúe NATIONALE HEFTE (Zürich, decembre
1943). Li autor de ti contribution, quel nómina se Leodegar, arriva al
conclusion tre just pri Basic English: «E de ti maniere li Europan
continental deve parlar ne li bon anglés, ma Basic English: li lingue
usat al intrada por liverantes!»



It ne es astonant que por un vez unanimitá reye inter Esperantistes e
Occidentalistes: in li refutation de Basic English. Noi lee in li
FEUILLE D'AVIS DE VEVEY (12 januar 1944), citat ex ESPERANTO-PRESSE:
«Li proposition venient de Anglia adopter quam lingue auxiliari
universal un anglés simplificat, precipue Basic English, por quel on fa
propaganda ja desde duanti annus, es refutat presc partú de de maniere
unanim. Mem in Anglia li pretension singulari far li felicie del
homanitá per li introduction de un specie de "`anglés por litt negres`"
ha causat violent sucusses de cap; on ta considera ti solution del
problema del lingue auxiliari universal quam un aberration de un gust
specialmen dubitabil». Naturalmen, quam
Esperantist, li autor del articul arriva al conclusion que Basic English
ne posse constituer un dangere por Esperanto. Ma noi opine in contrarie
que noi mundlinguistes de omni branches deve esser caut in ti egard! Mem
un idé reconosset quam stult sin pena de persones con pensada
índependent posse trovar mult adherentes in li grand publica quel ne ea
al fundament del coses a facilmen es captet per un habil propaganda. Li
Esperantistes self furni pruvas de ti statu de afere, e Basic English
posse esser salutat quam salvation de omni tis queles senti que ili ne
posse aprender un corect anglés e nu trova con joya que un balbutiat
anglés simil al lor es oficialmen sanctionat! Certmen on ne deve
bagatellisar li propaganda fat por Basic English e li forties queles sta
detra it. Ja li nómines de Churchill e Roosevelt es sat ponderosi, mem
si ti seniores recomenda Basic English ne pos har convictet se
personalmen de su -- real o imaginat -- avantages,, ma solmen proque it ha
esset recomendat a ili de expertes. lu noi aprende ex un articul
«Situation e perspectives» del JOURNAL DE GENÈVE (17 marte 1944) in
quel maniere Basic English va esser propagat oficialmen del guvernament
britannic. In un session del Chambre del Communes li Prim Ministre
Churchill self ha anunciat: (1) li instruction va limitar se al (??)
strictmen índispensabil; (2) al representationes diplomatic e comercial
de Grand Britannia in extran landes li tache ha esset confiat difuser
Basic English; (3) on va far traductiones in Basic English del
literatura anglés, precipue de ovres tecnic e scientic; (4) li
administration colonial britannic va far scrir manuales de agricultura,
higiene etc. por li indigenes; (5) li radio ha recivet li comenda
difuser cursus de instruction in omni lingues.




Certmen un propaganda nullmen negligibil! Ma it justifica denove nor
atitude: quo li
Anglosaxones o altri nationes fa con o por li popules de lor colonies,
es lor afere e li aferes de ti coloniales, e si ili va editer manuales
de agricultura e higiene in Basic English por li indigenes de Africa,
Asia e Oceania, to certmen posse esser un ovre de civilisation, ma si
ili intente inviar al indigenes de Europa, queles ya es un poc plu
avansat in civilisation e cultura, libres de scientie e tecnica in Basic
English, noi va dir: «Mersí, no: noi ne besona un Pidgin English. Si
noi desira leer tal ovres, noi prefere leer les in lor original bon
anglés o in traductiones in nor lingues matrin o in un idioma auxiliari
neutral». Noi suposi mem que li instructet coloniales, queles ya parla
standard English, va prender un atitude simil, nam certmen ili ne va
desirar obliviar lor bon anglés e aprender un idioma pidginisat.

Noi intente gruppar in un articul special li opiniones anglés pri Basic
English, queles ha venit a nor conossentie, e va continuar ci con li
mention de voces del presse sviss. Un contribution tre interessant es
furnit per li articula de sr. A. Tanirem (anagramma por Martinet?) in
L'ECHO DE LA BROIE (Moudon, 15 januar 1944). Li autor recapitula li
historie del idé de un lingue universal, quel advere restricte de por il
a Volapük, Esperanto e Basic English. Il ne nega que anglés ja lude un
grand rol quam lingue comercial, ma dubita ca to sufice ja por far it
anc li lingue del diplomatie remplazzant li francés -- il evidentmen ne
senti li contradiction quande quelc lineas plu bass il mentiona que ti
du idiomas ya esset li lingues oficial del Liga del Nationes! Il opine
que solmen un lingue sur base latin posse esser li futur lingue
universal, questionant: «Pro quo latin posset, e plu tard francés,
durant secules mantener in li Occidente lor predominantie sur omni
lingues del comerciantes?»



Li response quel il da es que solmen ti du lingues posse expresser li
pensada in un form clar, nett e precis; pro to il pensa que solmen
francés posse esser li lingue universal por li vive profan, durant que
li ecclesie catolic va continuar usar latin por su scopes. Il adplu
expresse li opinion que li propaganda por Basic English es nullcos altri
quam un atentate direct (noi remarca solmen li manca del slogan «per li
perfid Albion»!) contra Francia durant un témpor u ti nation ne posse
partiprender in li international discussiones! Junt con li eforties del
Basicistes ti articul es li max bon pruva que nequande un lingue
national posse devenir li idioma auxiliari international, proque in
chascun land trova se homes queles opine que solmen lor lingue matrin es
digni de ti honore, e con egard al claritá e precision certmen p.e.
Hispan e Italian posse far con li sam jure (secun nor opinion personal
mem con plu grand jure) li sam pretensiones quam francés, e adplu ili es
plu facilmen pronunciabil por forenes e sona plu agreabil. In facte ja
ante duant du annus un Zürichés, Dr. J. Vetsch, proposit quam lingue
universal un simplificat italian -- e quo altricos es Occidental quam un
simplificat italian, o, por parlar plu generalmen, lu comun simplificat
de omni lingues romanic?




Ancor quelc voces pri Basic English. Li TAT de Zürich in du articules
(12 marte e 14 april 1944) expresse opiniones tre simil al nores: «Con
quin paroles on posse causar li ínfelicie o li jubil de un hom, mover su
ánim. Con un mutilat anglés naturalmen to ne va esser possibil. Ma it
anc deveni evident in quel sfere su efect vell producter se: in un sfere
tot superficial. In van on vell atender alquel efectes de union inter
popules. Ne impossibil que cert avantages tecnic de comunication vell
resultar. Ma to have presc necos a far con li lingue, solmen con li
tecnica... Altesse e dignitá del lingue self
ne es tuchat, nam tal constructiones lingual quam Basic English ja de
lor orígine es relegat in un rang forsan util, ma bass, in quel ili
resta til lor beat fine». E in li altri articul: «Si Churchill
anuncia, in li Universitá de Harvard, un anglés simplificat, quel con
650 substantives e 200 verbes deve ducter al salvation, alor Europa,
quel apartene al cultura mediterran, flara un transfigurat dictatura del
Occidente». Li jurnal ovreristic LE PEUPLE de Genève, del altri láter,
opine (9 may 1944) que per li propagation de Basic English sr. Churchill
monstra un imperialisme un poc antiquat.




Con li max grand interesse, noi ha recivet du excisuras ex jurnales del
landes del Axe ocupant se con Basic English. On ne deve esser profet por
divinar que ili es contra ti projecte. LE PAYS RÉEL de Bruxelles, li
organ del Rexistes de Belgia, scri: «... Ben comprendet, li angléses
va continuar parlar li pur anglés, reservant li Basic English al negres,
Chinéses, Europanes e altri inferior popules. Noi va juir alor del sam
considerationes quam li kuli de Hongkong, li paria de Bombay o li
guerrero del tribe Niam-Niam». E DER NEUE TAG de Praha, quel consacra
un long articul al tema (9 januar 1944) arriva al conclusion: «Li
creation es anunciat de su inventores quam un specie de Pidgin English
por inteligent persones... Basic English certmen have ti avantage
comparat con Pidgin English que it permisse un metode de expression
coherent e in un cert gradu arondat. Ma in fund it resta, quam su plu
simplic modell, un tre miserabil surrogat, un squelette arid e sicc, un
ínhabil medie lingual quel nullmen coresponde al besones de ti témpor
quel es revolutionari anc in li dominia spiritual. Mult prominentes in
Anglia ha parlat por Basic English, ma it existe anc un oposition tre
violent contra ti movement quel es considerat de mult persones quam un
interprense ridicul e sin chances. In
li presse anglés on parla ocasionalmen pri Basic English quam li medie
de un "`imperialisme cultural`"». Li jurnal opine que Basic English es
«li deterioration del lingue de Shakespeare a un nigger-jargon».

In un altri loc (Cosmoglotta 60 e 61) nor letores ha trovat un articul pri li
librette de sr. Ascon pri Basic English. Li litt ovre ha esset mentionat
in presc omni jurnales del Svissia german, ma noi esset un poc surprisat
trovar que li aplastant majorité de ti noticies esset li reproduction
textual del un o altri del du modellic recensiones queles li editor hat
adjuntet al exemplares misset al redactiones. Un litt númere de jurnales
solmen ha pensat in necessi publicar recensiones índependent. Inter tis
noi ne ha trovat un sol quel es favorabil a Basic English. In general
ili es redactet tre cautmen in li sense que Basic English es un
experiment tre interessant o que chascun que desira informar se pri it
va leer li libre de Ascon con mult profit -- un facte índubitabil. Solmen
li NATIONAL-ZEITUNG de Basel (27 junio 1944) publica un recension quel
coincide con nor propri opiniones e monstra li defectes de Basic English
e del libre de Ascon.

It es natural que li mundlinguistes ne es ínactiv córam li propaganda
por Basic English. In un sat grand númere de jurnales li Esperantistes
ha prendet li oportunitá mentionar denove li successes, difusion etc. de
lor lingue quel, secun lor opinion, es plu apt quam idioma auxiliari
quam Basic English e por quel ti-ci ne constitue un dangere. Plurivez ti
noticies contenet anc anuncies del reunion annual del Svissa
Esperanto-Societo quel evenit in Hertenstein inter li 3 e 7 may. Mult
reclame ha esset fat por ti «semane esperantistic», raportes pri quel
ha aparit in presc omni jurnales de nor land.

(Continuation in li nr. 63) C.H.P.




## Quant mult noi marcha

Un scientist, li prof. Josef Leryveld just fat un statistica, mersí a un
special aparate, etablissent li númere de kilometres marchat dialmen de
persones in li divers professiones.

Secun ti scientist, li «hom in li strad» fa medialmen 18 000 passus in
un die, quo fa 13 km. Li activitá del menagera es specialmen intensi:
rarmen li númere quotidian del passus postulat de su ocupationes es
inferior a 23000, quo coresponde a plu quam 16 km in un die e a circa 5
000 km in un annu.

On ne va esser astonat aprender que li garson de restaurant con 50 km
in un die, have li record, nam li postmann fa solmen 35 km. Ti-ci es anc
preterpassat del cultivator quel, in li epoca del agral labores, marcha
circa 40 km in un die.

Vi altri cifres: Policist, 32 km; medico de hospital, 30 km; scolero,
25 km; mannequin de sutora, 2,5 km e dansero de teatre 1,5 km.



STRANGI LEGES IN U.S.A.

In Clinton, in li state del Connecticut, un ley ancor valid, interdi que
un person promena tenente un tigre per un cord!

In Barre, in Vermont, chascun habitant es fortiat, per li lege, balnear
se li saturdí in vésper.

In Reading, capitale del Pensylvania, it es interdit far siccar exter li
domes feminin subvestimentes.

In li state de Nebraska, un lege interdi al capilleros manjar cebules
durant labor-hores.

In li state del Sud-Caroline, un ancian ley, quel on obliviat supresser
obliga chascun mann, eant al eclesia, portar un... fusil!


## Naufrage revelat




In li japanés portu de Hiratatomura esset recentmen traet ex li mare un
botel quel fat conosser un naufrage evenit in... 1784. Secun
li paperes trovat in li botell, 45 japanés piscatores hat departet ti
annu por provar inrichar se. On nequande revidet les e solmen hodie on
save quo ili devenit. Pos har esset perdit in mare e har navigat durant
du mensus, ili esset jettat sur un desertic insul, u ili morit
miserabilmen. Li ultim vivent scrit, just ante su morte, li raconta de
ti tragedie.


## Subventiones e contributiones recivet (15.8.44)

Sr. A. Dalhem, Fr. 5.—; F. Lagnel, Fr. 12.—; F. Meyer, Fr. 2.—; A.
Kellenberg, Fr. 6.50; W. Leuenberger, Fr. 1.—; R. Portail, Fr. 1.—;
E. Gämperle, Fr. 1.—.

Cordialissim mersí ad omnes!




## Pro quo omni elefantes es nominat Jumbo

Un anglés linguist, quel habita India ha serchat li orígine de ti nómine
quel on trova partú u vive li elefantes. Il posset constatar que ti
nómine ne es debit al hasard, ma apoya se sur un seculari experientie
del indian cornacs. Tis-ci asserte que ti du síllabes «jum-bo» influe
particularimen sur ti animales. Ja in li Vedas, li sacrat libres de
India, trova se li expression Umbo parlante pri li elefantes.




## A nor letores

In fine ti numeró apari ye li just date, pos sempre mult retardes.
Regretabilmen pro du mensus de absentie (septembre e octobre) del
persones queles ocupa se del jurnal, noi ne save qualmen noi va posser
far aparir it. Anticipatmen, noi peti nor letores pardonar li nov tardes
queles va esser índependent de nor volentie.




## Contene

- Li númer del síllabes in li paroles de Occidental.
- Tra li presse
- Diverses.




# Cosmoglotta B 63 (oct 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Octobre 1944 -- Nró 63 (10)




## duesim scarmuche

Li unesim scarmuche con li Esperantistes esset signalat in Cosmoglotta
de april 1943, a quel noi reinvia nor letores!

Li afere, ti-ci vez, es mult plu seriosi. Li «Schweizerische-Esperanto
Gesellschaft» ha dismisset in julí 1944, a su membres e anc a mult
persones neutral, un circulare in quel Occidental es accusat esser
apoyat e subventionat del partise... National-Socialist de Germania!!!
Sub li subtitul ti circulare explica seriosimen que Occidental es solmen
un projecte debit al «personal ambition» (Red.: Pro quo plu quam
Esperanto?) e que li national-socialisme german por far desaparir
Esperanto promoe su concurrent Occidental. In un altri circulare del
«Nova Esperanto-Klubo» in St. Gallen, li sam autor esperantistic
conclude: «Hitler vole efaciar ne solmen li anglesi cités ma anc
Esperanto; su secret arm nomina se "`Occidental`"».

Ne possent responder a nor action per argumentes linguistic, quelc
Esperantistes prova usar li argument ideologic in un epoca u li
passiones politic es exasperat. Ili suposi que tal insinuationes va
successar nocer nos in li ocul del publica e far desaparir Occidental de
Svissia!




Li veritá es que Occidental, quam li altri lingues international, es
interdit in Germania, que li Occidental-societés devet dissoluer se
in ti land (anc in Tchecoslovacia e Austria) ja ante li guerre, e que
sol li change de regime in ti landes va possibilisar li reprense del
propaganda por Occidental. To es li sol ver factes e li pretendet
subvention recivet del nazistes por auxiliar li propaganda de Occidental
in Germania e Svissia es un pur idiotie, quel lor autores ne vell posser
apoyar per li ombre de un pruva.

It ne es li unesim prova comprometter nor movement per insinuationes
politic. Ja in 1928, li conosset autor esperantistic bolchevistic E.
Dresen, in su libre «Detra comun lingue» falsificat li opinion de E.
de Wahl e pretendet que ti-ci hat «qualificat Esperanto quam simbol de
revolution e Occidental o Interlingua quam simbol de capitalistic
opression». E. de Wahl devet protestar energicmen contra tal «ínepties»
in Cosmoglotta de marte 1928. Ma Drezen, per ti passage de su libre
successat far creder que Occidental es apoyat del capitalistes. E quande
in 1932 un Franceso fundat li Association proletari occidentalistic
(vide Cosmoglotta 1932, p. 29) il recivet ti objection que «Occidental
es ligat al capitalistic occidental civilisation» e que «to vell esser
un del motives, pro quel on nominat li lingue "`Occidental`"»!!

In summa, durant que por li Esperantistes russ, Occidental es li
instrument del capitalistes, por li sviss Esperantistes, it es li
instrument del nationalsocialisme, li ínamico del Russes, du argumentes
exactimen contrari! Si vu comprende alquo in ti misterie, vu merite un
bell premie!




Omnicos examinat, noi deve dir que li circulare de nor confratres
esperantistic ne deplese nos. Per it, Occidental es nu conosset de omni
sviss Esperantistes. Noi inttet far conosser li existentie de nor
movement a omni membres del Sviss Esperanto Societé. To es hodie un
afere fat. Li atention de chascun letor de ti circulare
es nu atraet sur nor lingue quel on considera quam un concurrent
dangerosi. Chascun va desirar plu mult informationes. Un calorosi mersí
por li gratuit propaganda, mem si it es mixtet con ínepties! R. Bg.




## Esperantistes scri nos

Sr. N. Quam longannual Esperantist e Esperanto-instructor, quel conosse
bon li avantages e li defectes de ti sistema, yo have grand interesse
por Occidental. Su grand proximitá al natural lingues ha avigilat mi
special interesse. Yo permisse me far li remarca, que yo have poc
influentie in li circules esperantistic. Ma plu grand es mi sincer desir
por un plu bon e plu satisfant solution del problema (absolut ideal
coses ya ne posse nascer del homan intellectu!). Vor simplic e tre clar
project ha dat nov esperantie a mi desir.

Sr. M. Quam longannual Esperantist, yo peti vos inviar me por mi plu
profund orientation vor brochura «Occidental, li definitiv mundlingue?».
Per vor textprova in li «Nation» ti lingue interessa me mult.

Sr. P. Interim yo va far propaganda por Occidental in li circules de mi
conossetes e demonstrar les li bellitá e li practic usabilitá de ti
lingue.




Sr. S. Ante circa un demí annu, yo aprendet Esperanto, u specialmen li
simplic gramatica entusiasmat me. Ma quo sempre genat me, esset li
sovente extrem artificial-sonant combinationes de radicas e síllabes
final, precipue ta, u bon usabil foren paroles existe. Ex vor exemples
dat in li rubrica «informationes» del Weltwoche, yo vide nu in
comparation a Esperanto, que Occidental ne adjunte a omni paroles del
sam categorie un schematic finale, ma que it aproxima se mult plu al
internationalitá e naturalitá. Per to vu ha avigilat mi interesse
por ti mundlingue...

Sr. R. In plu yo es tre astonat e it joya me mult, quant bell in su
formes e quant harmonic Occidental presenta se. Con grand satisfaction
yo leet li adjuntet brochura, satisfaction pri to, que in Occidental yo
in fine fat conossentie de un mundlingue auxiliari (yo studiat antey
Esperanto e Ido), quel secun mi opinion realisa omni postulates, queles
deve esser selectet por un tal mundligant instrument lingual.



POSSIBILITÁ LITERARI DE OCCIDENTAL

Nor colaborator Major Tanner, in Bern, invia nos li secuent response al
articul de sr. Matejka, publicat in Nr. 57 de Cosmoglotta B:

In su excellent articul «Un litt excursion in utopie», sr. Matejka
dit: «Nequi besona timer que noi va perdir nor témpor in li fabrication
de traductiones del ovres de Victor Hugo o de Friedrich Schiller». Noi
ne va perdir ma ganiar témpor e fortie traductente por exemple li
Wilhelm Tell e comparante it con li traduction in ladin de Clementina
Gilli. In fine, sr. Matejka dit: «To es li sol e anc max efectiv
medie... ti usation de Occidental in cert dominias literari». Pro quo
«cert» solmen, e pro quo «exceptet li poesie pur»? Occidental es apt
ad omni usationes e yo deplora que on deve creder far un exception. Li
grand autor, li classic poet de Occidental va nascer. Forsan it existe
ma ne ha ja provat pensar in Occidental, por sentir e scrir li optim
lingue del futuri homanité: Occidental.




## Aventura al lingual frontiera

Li cronica de St. Gallen nara in un de su mult anecdotes anc li secuent
linguistic aventura:




Un romancho «churwelsch», simulant paralise e fant se vehicular quam
mendico, stationat durant
curt témpor in li celebri monaciera de St. Gallen, ye li rive del
Steinach, por reciver un almosne. Quande on preparat le un balne e
versat in li balnuore continualmen aqua sempre plu calid, il exclamat
finalmen: «Ei mi, cald est, cald est!» (ve, calid es, calid es!). Li
naiv monaco, ne comprendente romanch, interpretat ti exclamation quam
german «Es ist kalt» (it es frigid) e continuat calentar li aqua, til
que li fraudator, rememorant su sanitá, salvat se ex li aqua. Solmen li
intervention del celebri monaco Eckehard qui devet reprimandar
«teutonice et romanice» li alemanic domestico e li rusosi fraudator
romanch successat metter fine a ti tragicomic aventura.

On posse presc dir, secun ti cronica, que Svissia es un land quel puni
li ignorantie linguistic per foy e per aqua.

(Ex: «Gang, lueg d'Heimat a» de A. Guggenbühl & Georg Thürer, trad. W.
Leuenberger (Bern))




## Tra li presse




Noi Occidentalistes ne dormi! Mersí al iniciative e índefatigabilitá de
nor tre activ coidealist, Dr. Fritz Haas, de Winterthur, li discussion
pri Basic English ha furnit nos li ocasion por un veritabil campanie de
propaganda por Occidental. In un grand númere de jurnales Dr. Haas
successat plazzar curt noticies o articules de median longore, in queles
il demonstrat que ni Basic English ni Esperanto, ma Occidental es li
solution definitiv del problema mundlingual. Li articules generalmen
contene specimenes de Basic English e textus comparativ de Esperanto e
Occidental. Noi mentiona solmen tis in li APPENZELLER ZEITUNG (8 april
1944), ST. GALLER TAGBLATT (17 junio 1944), SCHWEIZERISCHES
GUTENBERG-MUSEUM (nr. 4 de 1944), DER P.T.T.- & ZOLLBEAMTE (18 mai
1944), LEBENS-KUNST (julí 1944). Al articul de Dr. Haas in li
WINTERTHURER TAGBLATT del 11 mai 1944, un Esperantist
respondet in li numeró del 23 junio, ma naturalmen nor eminent
coidealist havet null pena refutar su argumentes in li edition del 20
julí. Un discussion ancor plu detaliat inter Dr. Fritz Haas e li
bon-conosset Esperantist, Dr. Hans Unger, evenit in li FACHBLATT FÜR
SCHWEIZERISCHES ANSTALTSWESEN (junio e julí 1944). Li editor del revúe
concludet li discussion con un remarca redactional ex quel noi cita li
secuent frases: «Yo crede que li pluparte del letores va esser in li
sam situation quam yo self. Benque yo nequande antey hat videt
Occidental, li sense del textu esset suficentmen clar a me, pro que it
es composit, in un grand parte, ex paroles queles es generalmen
comprensibil. Li comparation con li ove de Colombus ci ne es deplazzat.
On presc vell asserter: Occidental existet ja ante que it es propagat,
nam ja desde long on usat (per bon chance) li international paroles...
Mi atitude pri Occidental es self-evident: it es positiv, e yo espera
que Occidental in facte deveni to quo it merite devenir: li lingue
international definitiv».

Ma plu grand ancor es li success de Dr. Haas in du altri revúes, queles
-- plu quam jurnales o gazettes professional -- es expandet in li tot land
e es leet precipue per homes queles possede ancor un índependent
pensada: li REPUBLIKANISCHE BLÄTTER e li NATION.

In li numeró del 1 april 1944 del REPUBLIKANISCHE BLÄTTER (editet per li
prominent jurnalist J.B. Rusch) un articul de F. Perret, titulat
«Latein, die europäische Universalsprache. Ein Problem abendländische
Verständigung» («Latin, li lingue universal europan. Un problema de
intercomprension occidental») esset publicat. LI autor in prim mentiona
que omni grand dominias cultural havet lingues universal: Chinés,
Sanskrit, Arabic, Grec, Latin.




Il parla alor detaliatmen pri li grand rol
ludet per Latin desde li témpor del Imperia roman til nor propri secul:
mersí al Latin durant plu quam un millenie tot Europa (plu tard mem con
inclusion del regiones transoceanic colonisat del Europanes) esset un
unité cultural; ancor hodie li unité del ecclesie catolic certmen funda
se in un grand extension sur li usation del Latin; mem li erudites de
asiatic nationes studia e por cert scopes (religiosi o scientic) usa
Latin. Li nascent nationalismes ha anihilat li preponderantie del Latin,
ma li autor opine que it es absolutmen necessi resister su hegemonie.

A to respondet in li numeró del 10 junio sr. Jakob Sprenger, qui tre
clarmen refutat li argumentes del autor e monstrat pro quel rasones
Latin es impossibil quam lingue universal modern.

Alor venis Dr. Haas con un long articul extremmen bon elaborat e
documentat e cuidosimen objectiv, quel in li REPUBLIKANISCHE BLÄTTER del
29 julí occupa un tot págine. Li sam articul, ancor un poc plu elargat,
aparit in li NATION del 3 august. It certmen ne es necessi discusser ci
li argumentes queles Dr. Haas arrangea sub li titul «Die heutige
Stituation der Weltsprachenfrage» (Li situation actual del question
mundlingual) vendibil por li precie de 20 cts del Occidental-Centrale de
Winterthur o del Institute Occidental in Chapelle.

Quam sr. Perret, li redactor sr. Rusch, es un advocat de Latin quam
lingue universal. Noi ne posse secuer les sur ti via, e li motivation
que Indos, Arabes e Chineses admoni nos selecter Latin quam lingue
universal, que just li desfacilitá de un lingue predestina it al rol de
lingue universal, o que solmen un lingue quel ja ha esset universal
durant du mill annus posse denove devenir li lingue auxiliari comun del
tot homanité apari nos plu quam strangi e absurd.



On ne posse docer Latin quam un lingue vivent pro li tre simplic rason
que it ne plu es un lingue vivent. Un Latin conversational es impossibil
pro li índubitabil facte que in li conversation del modern homes pullula
notiones por queles li antiqui Romanes ne havet paroles proque ti coses
e notiones esset ínconosset a les; al altri láter li classic Latin
pullula de paroles queles ne plu vive in li modern lingues, o vive ta
con significationes totalmen diferent. On ne posse retrotornar li rot
del historie linguistic, tam poc quam ti del historie general. Latin es
mort, benque it ancor es usat por quelc limitat scopes. Ma li matre
latin vive ancor in su filias, li romanic lingues -- e Occidental es un
de tis. Si Latin ne vell har influentiat, to es, diferentiat in
dialectes e plu tard índependent lingues, per li popules vivent sub li
dominia del Imperia roman, con altri paroles, si it vell har developat
se uniformmen sur li tot territoria de su expansion, it vell har atinget
hodie un statu si ne egal, tande adminim tre simil a Occidental, quel es
li quintessentie del vivent lingues romanic. Ancor un vez: Latin es
mort, on mey regrettar to o ne, e it ne posse esser revivificat, ma li
modern e vivent Latin es Occidental. Dr. C.H.P.



UN GRANDIOSI INVENTION...

Li medicos interessa se in present fortmen por un nov preparation quel
auxilia li resanation de un memorie disturbat.




It acte se pri un medicament nominat «EPIVAN». Unesim vez ti
medicament esset usat sur un fémina quel ha perdit completmen li
memorie. Li fémina indormit se 20 secundes pos li injection, ma curt
témpor plu tard ella reactet a omni exclamationes e respondet a omni
questiones. Per ti maniere it esset possibil reciver su precis nómin e
su hem-adresse e mem li ultim vias per queles ella hat eat. On ha fat
interim con li
sam success altri experimentes ye altri persones suffrent de simil
perdes de memorie. It es ancor ne conosset qualmen ti medicament efecte,
ma it ha pruvat se excellent in li practica. NU, on va anc far nov
provas con ti preparate in clinicas psichiatric.

(Ex german trad. J.A. Sautter)




## Pisccaptura electric

On fa provas in Germania desde ne mult témpor capter pisces electricmen.
Un special aparate esset constructet qual fa possibil electrisar li
fluent aquages til un distantie de 10 metres. Li aparate functiona per
constant currente e it irita li pisces queles svimma vers li positiv pol
u ili es extraet per captura-retes ante lor narcotisation. Per ti
electric metode de caption, on posse capter rauba-pisces, e tales queles
es índesirat viver in un cert aquage. Adplu on anc capte solmen pisces
havent li necessi grandore. In li aqua resta solmen ti pisces queles
deve viver ta.

Ti metode merite anc esser nominat «homanitari».

(Ex german trad. J.A. Sautter.)




## Odisseus e Polifem

(Polifem ha vorat six camarados de Odisseus; ti-ci decide inebriar le e
presenta le un cop de excellent vin.)

«Ciclop, yo dit, trinca ti vin, pos har manjat homan carne, por vider
de quel qualitá es li vin quel nor naves contene. Yo aporta it quam un
libation con te, por vider si tu va denove lassar me retornar a mi hem;
e tu, tu incolerat! Temerari, quel hom vell venir a te quam yo, quam un
suplicator? Nam, tu ha actet contra omni formalitás».




Yo parlat. Il recivet li cope e trincat; il havet un enorm plesura
gustante li dulci trincage e petit me denove: «Da me ancor, rapidmen,
e di me tui nómin, por que yo concede te
li don de hospedalitá quel tu desira! Nam li productiv terra del
ciclopes fa numerosi vin-uves, e li pluvie de Zeus iriga it; ma to es
vermen ambrosie e néctar».

Il parlat; e yo dat le denove li foy-colorat vin. Tri vez, yo dat, tri
vel il trincat in su follie. Poy li vin invelopat su intelligentie e yo
dit le ti paroles dupatori:

«Ciclop, tu demanda me mi nómin e yo va responder. Da me li don del
hospedalitá quel tu promesset me. Mi nómin es Nequi; mi matre, me patre,
omni mi camarados nomina me Nequi».

E il respondet me strax, in su horribil cordie: «Yo va manjar Nequi li
ultim; omni altres in prim: to es mi don de hospedalitá».

Pos to, il cadet retro sur li dors, e li somnie captet le! (Secun
Homero trad. J.J. Joho)




## Li repentet canibale

Un agent del britanic guvernament in viage in li insul del Nov Guinea
ante quelc annus, racontat su incontra con li chef del tribe Garobari.

In su yunesse ti potent e timet chef esset un notori canibale. Ma nu il
es old de sixant e deci annus.

-- Antey vu manjat homan carne? questionat li anglés functionario.

-- Yes, respondet li chef.

-- E nu, nequande plu?

-- No, yo ne plu manjat de it desde triant annus.

Satisfat de ti pruva pri li civilisatori influentie de su land, li agent
questionat ancor:

-- Pro quo, vu ne plu manja it?

-- Oh ve! Yo ne plu have dentes! replicat li old chef.




## Generositá

-- Pardon, senioretta, esque vu vell consentir que yo presta vos mi
parapluvie si yo vell haver un?




## Cosmoglotta 1945

Ja nu, noi posse anunciar un important nova a nor letores: COSMOGLOTTA
A (printat) VA REAPARIR IN 1945. Noi intente editer adminim un numeró
del serie A chascun trimestre. Un innovation es previdet: chascun
numeró va contener materie specialmen interessant con valore permanent.
Li contenete de tis numerós va anc esser editet in apart quam brochura
con special coverte. Tu brochuras va formar un special colection quel va
inrichar nor literatura Occidentalistic.

Li precie del abonnament por COSMOGLOTTA 1945 va esser Fr. 5.— sviss.
Li abonnament por 3 exemplares del serie A al sam adresse va custar Fr.
8.— e por 5 exemplares Fr. 10.— sviss.

Poc a poc, secun li possibilitás, noi intente augmentar li numerós del
serie A e diminuer tis del serie B.

Li informationes pri nor movement, li cronica, tra li presse, on scri
nos e omnicos con valore momentan va aparir in li serie B. In futur noi
anc espera printar li serie B.

Car letores, ples studiar ja nu li nov possibilitás queles va dar vos li
edition de Cosmoglotta in 1945 e ples utilisar les max bon por un
intensiv propaganda in favor de nor bell lingue.




## Retard!

Quam previdet, it ne esset possibil editer li present numeró de
Cosmoglotta in li just témpor. Pro prolongat absentie, índependent de
nor voluntá, noi ne posset realisar lu impossibil. Nor letores va
certmen pardonar nos facilmen! Ti témpor de absentie tamen permisset nos
far excellent labor in altri dominias de nor movement.



****

WIESO IST OCCIDENTAL DIE ENDGÜLTIGE WELTHILFSSPRACHE, Fr. 0.40 -- DIE
HEUTIGE SITUATION DER WELTSPRACHENFRAGE, Fr. 0.20; 10 ex. Fr. 1.—

****




## Esque vu ja audit Occidental?

Desde quelc témpor, pro li propaganda fat durant li estive, li númer de
Occidental-interessates ha fortmen augmentat. In li corespondentie
recivet del nov adeptes esset sovente manifestat li desir que nor
Institute mey editer discos de gramofon por que ili mey audir li nov
lingue Occidental. Ti desir ha esset realisat durant ti ul/tim mensus:
Noi nu possede un excellent disco in normal formate quel contene un
discurs redactet e parlat de Dr. F. Haas (Winterthur) titulat
«OCCIDENTAL, LI LINGUE INTERNATIONAL». It es inregistrat e fabricat
del grand sviss firma TURICAPHON, quel edite actualmen li max reputat
marcas de discos del munde. It posse esser comprat e prendet che chascun
venditor de disco (ti-ci deve comendar it che: His Masters Voice, Hug &
Co., Zürich, Füsslistrasse 4) por li precie de Fr. 3.65 + federal
imposte Fr 0,30, it es Fr. 3.95. It posse esser anc comendat directmen
al firma supranominat o che Institute Occidental, Chapelle; ma al precie
de Fr. 3.95 deve esser adjuntet Fr. 0.50 por li special inballage e Fr.
0.60 por li porto postal.

Li inregistration de ti disco es li max perfect del vispunctu tecnic e
parlat. Li audition de ti-ci va certmen convicter li hesitant auditores
del alt qualitás de fluentie e harmonie de Occidental. Li textu del
discurs, con traduction francés e german es adjuntet al disco. Plu tard
va secuer li traduction in altri lingues.

Noi firmmen espera que omni coidealistes va utilisar ti max modern medie
de propagande por far conosser nor bell lingue Occidental.




## Contenete

- Duesim scarmuche.
- Esperantistes scri nos.
- Possibilitá literari de Occidental.
- Tra li presse.
- Diverses.






# Cosmoglotta B 64 (nov 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Novembre 1944 -- Nró 64 (11)




## Li lucta contra li artificialitá

It es por me un grand plesur studiar to, quo recent autores de lingue
international posse dir contra Occidental e vider qualmen ili self
soluet li problemas de queles ili signala li mal solution in nor lingue.

Per hasard, yo retrovat ante poc témpor in mi paperes un critica scrit
de sr. Lorenz de San Feliciano in Brasil, conosset autor del sistema
Mundial. Ti-ci lingue sembla esser intermediari inter Ido e Occidental,
un poc quam Novial. Su autor explica pro quo il ne posse aprobar
completmen Occidental e su reproches expresse bon li specie de
deformation quel mult interlinguistes ha aquisitet ínsensibilmen pos un
long practica del artificialitá. Sr. Lorenz reprocha in prim a
Occidental adopter aqua, lingue, numeró, sexu, «quar vokables diferenti
pro indiker substantives, e exista altri vokables kun final konsoni,
quis anke es substantives; exemplo: bir, ass, gast, hacc, hag, hall»,
quam il di in su lingue Mundial.

Nequande ti reprocha es fat de neutral persones, poliglottes o
linguistes, ma solmen de Idistes o Esperantistes, che queles un long
acustomation al finales obligatori ha falsat li judicament.




Pro quo, in prim, un lingue international deve obligatorimen etiquettar
omni su substantives per li finale o . Sur quel scientic o
linguistic principie es fundat ti etiquettation? Si yo comprende to, quo
significa ti paroles, yo strax save que ili servi a designar coses; do
ili es substantives. Tande un etiquette es superflui. Li radica es
suficent. In contrari: si on ha reprochat a Esperanto e Ido esser lingues
monoton, to es just pro ti finales obligatori o e a. Per li supression
de ti finale o, noi reda al lingue li diversitá e li charme del lingues
natural.

Pro eufonie un finale vocalic es tamen desirabil, sin quo on vell haver
quam Idiom Neutral, quel esset tro aspri, paroles quam tabl, otr, etc.
Ma ti finale ne deve esser uniform, ni adoptet in hasard. Su selection
depende del derivation. Talmen aqua da regularimen aqua-t-ic; numeró:
numero-t-ar; sexu: sexu-al, sexu-al-isme, etc. In altri casus on
contenta se per li general finale del nomine -e; pro to: lingue, de quel
on deriva lingu-al, lingu-ist, lingu-ist-ica. Li finales del
substantives in Occidental, benque diferent, es justificat in chascun
casu, contrarimen a to, quo sr. Lorenz crede.

A sr. Lorenz anc ne plese li -e de sole, ma remarcante que sol vell
conflicter con li adjective de solitá, il proposi solne, solution vermen
strangi, nam qualmen formar con ti radica li derivates international
sol-ari, in-sol-ation?

Finalmen, li autor de Mundial gratula se pro har conservat li 6
participies de Esperanto-Ido, con ti argument que latin e slav lingues have
quar participies, turc e japanés six e plu. Ma just pro to ti lingues es
reputat quam desfacil.




Por excusar complicationes in un lingue international it es facil trovar
in li 1001 lingues natural del terra un idioma quel possede ja ti
complication. Per ti procede on vell posser justificar li obligatori
acusative, li plurale
del adjectives, omni inregularitás del conjugation, etc.

Sr. Lorenz, reprendente li conosset argumentation de de Beaufront, cita
special casus por justificar un regul general ínutil e il questiona in
su lingue:

____
Qualo on dica en Occidental et en Novial: portie (porta in
Occidental), aperieti (participie present), ma ankor ne aperiati
(participie passat); home mortenti (passate), mortanti (presente),
morterenti (futur).
____

Qualmen on di? Ma quam on di in presc omni lingues natural: hom morit,
morient, quel va morir. Li participie futuri es un form tam
extraordinari que li lingues natural ne sentit li necessitá haver por to
un parol special e expresse ti notion per un curt relativ proposition.

Pri li porta apertet, noi pensa que li autor de ti distinction inter
presente e passate vole jocar; un porta quel on aperte ma quel ne es
completmen apertet es generalmen designat per li expression de
mi-apertet (in Fr. entr'ouverte) e noi ne crede necessi inventer li
complication de 2 participies por designar ti position de porta o de
fenestre! R. Berger




## Tra li revúes

-- Just apari un libre in german «Kampf um Europa» quel contene un
remarcabil articul de sr. Klaesi pri li problema del lingue
international. Sr. Klaesi, quel sercha auxiliar li etablissement del
pace con li auxilie de un idioma neutral, tracta su tema secun un
vis-punctu neutral e objectiv. On posse obtener ti libre che li
«Zentralsekretariat der Europa-Union», Basel, Fürstensteinerstrasse 30.




-- Li Revue internationale de sténographie quel apari chascun mensu in
Bienne, continua propagar Occidental in su numeró de julí-august 1944
publica un págine extraet de Cosmoglotta secuet de un concurs de
traduction de Occidental a francesi. Un grand mersi por ti preciosi
auxilie.

-- Cive del munde, litt circulare del gruppe Occidental de St. Gallen
protesta in su torn contra li inept circulare de un esperantist acusant
Occidental esser subventionat de un partise politic.

-- De Australia venit nos li Nr. de julí 1944 del poligrafat organ del
esperantistes de ti land «La Rondo», con queles noi es in excellent
relationes. Tre instructiv es li cursu por «Komencantoj» in quel li
redactor inicia li novones in li subtilitás del usation del acusative in
Esperanto-o. Il explica que li númeres ne prende li acusative. Do on deve
dir: «Mi havas kvar ŝafojn kaj unu kapron». Tamen nulo (= nequo) e
miliono prende it e on deve dir: «Mi vidis du milionojn» si on vole
scrir bon Esperanto.

It ne es astonant que, malgré milliones de francs expenset til hodie
Esperanto ne progresse. On ne comprende pro quo su adeptes ne inviat al
diábol ti stupid acusative quel farcea li lingue con numerosi e
ínexplicabil exceptiones. Esque it ne vell esser plu facil scrir li
precedent frase simplicmen: «Yo have quar agnelles e un capro».

Ni sin bon rason, un sved linguist, Dr. von Sydow, posset scrir in 1930:

____
Li regul pri li obligatori acusative in Esperanto es probabilmen plu
desfacil in su aplication quam li tot grammatica de Occidental.
____




It es vermen damage que por interessar li yun Australianes a ti tam
passionant problema del lingue international, on comensa per far glotir
les ti ínutil ballast nominat «acusative». To es li bon medie por
desgustar les e
impedir les continuar li studie.

-- Li Europaer, mensual organ del Europa-Union, publica in chascun
numeró un articul in Occidental sin indication de lingue e sin
traduction, redactet de sr. Matejka, pri temas actual. Bon practic
utilisation de Occidental.

-- Nor Interimari Academie de quel 5 membres es in Svissia e quar in
Svedia, continua laborar intensivmen, malgré li guerre, pri li
standardisation del lingue. It ja ha studiat li problemas del
ortografie, del accentuation, li selection inter duplic formes.




## Economie in labor

Sovente coidealistes, desirant servir nor movement per practic auxilie,
comensa composir manuales e pos perseverant pena, es informat que un
simil labor es ja comensat de un altre o mem es pret por li printation.

Por exemple, un grand amico de Occidental scrit ante un annu un
grammatica por Francese, ne savente que ti duesim edition de ti ovre
publicat ante 10 annus es ja pret.

Noi deve absolutmen evitar tal perde de témpor e de moné, precipue in un
moment u noi besona li auxilie de omnes. Noi do adverti nor letores que
li secuent publicationes es ja comensat e mem completmen composit, e que
on ne deve far ti labores duplicmen.

Li VOCABULARIUM JUSTIFICAT DE OCCIDENTAL con comparationes inter Esperanto e
Occidental es ja scrit de R. Berger e va aparir quam nr. special de
Cosmoglotta del serie A quande it va reaparir.




Li COMPLET VOCABULARIUM DE OCCIDENTAL, secun órdine alfabetic con
indication del derivates, ma sin li definitiones, scrit de Dr. Haas e R.
Berger, es pret in manuscrit e va aparir quande li Interimari Academie
va har finit li
standardisation de nor lingue.

Li TASCHEN WÖRTERBUCH DEUTSCH-OCCIDENTAL e OCCIDENTAL-DEUTSCH just es
completmen composit de A. Matejka, pro que ti de Gär es exhaustet. It va
aparir pos quelc mensus.

Li FUNDAMENTAL GRAMMATICA DE OCCIDENTAL, scrit de Dr. Haas es anc finit
e va aparir solmen pos li finition del labores del Interimari Academie.

Li RADICARIUM OCCIDENTAL-OCCIDENTAL, quel da li definition de omni
radicas in Occidental es comensat de R. Berger, ma, postulant un tre
long labor, ti ovre avansa solmen lentmen.

Le COURS COMPLET D'OCCIDENTAL por Franceses, de R. Berger, ja publicat
ante pluri annus, per mimeograf, es exhaustet. Pos un minuciosi
revision, ti ovre va esser reprintat. Interim, li «Cours d'Occidental
en 5 leçons» posse suficer (Precie: 40 cts sviss)

Anc li DICTIONNAIRE FRANÇAIS-OCCIDENTAL, mimeografat, es exhaustet e es
in revision ante printation.

Noi peti li letores, que ha utilisat ti du ultim ovres, benevoler
comunicar al Institute Occidental de Chapelle omni observationes, erras,
oblivias queles ili notat, por esser utilisat in li duesim edition.

Al colaboratores benevolent qui desira interprender publicationes
necessi por li difusion de nor lingue, noi signala que lu max urgent a
composir es:

Manuales e dictionariums in hispan e catalan, in russ, in portugalesi.
In altri lingues, quam italian, nederlandés, anglés, danés, norvegian,
svedés, rumanian, noi admoni ne interprender un manuscrit sin consultar
nos, nam un parte del labor ha ja esset comensat. It ne es logic ni
economic que du auxiliatores fa li sam labor, ignorante unaltru, quande
it existe altri ovres a scrir.




## Li talentes de poliglott del pápa Pie XII

Pie XII parla con perfection pluri lingues. Ti innat dot permisse a il
far se comprender del peregrines del pluparte del catolic landes.

Li facilitá con quel il expresse se in extran lingues revelat se ye li
unesim vez al grand publica in 1936 durant li international congress del
catolic jurnalistes quel evenit in ti annu in Roma.

Li 25 septembre, prendente li parol avan li congressistes, Pie XII, quel
esset tande li cardinalo secretario de state Eugenio Pacelli, adressat
se al auditorie in prim in italian, poy in francés, in hispan, in
portugalesi, in anglés, in german e finalmen in latin.

Ti prodigie provocat li general admiration de quel li ecós expandet se
circum li terra.

Depoy, li Sant Patro ne cessa aprofundar su conossenties e interprendet
li studie de altri lingues. Ante curt témpor, recivente Hungares e
Croates, on posset audir le pronunciar quelc frases in lor lingues.



NE PLU STERC, MA ROMANCES!

Til hodie, on dit sovente: surd quam un potte. On ne plu va posser dir:
surd quam un potte de flores. Almen it es quo pretende professor Hans
Teitzen quel, pos har fat numerosi experienties, asserte que li flores
es sensibil ne solmen al tact e al lúmin, ma anc al musica.

Sr. Teitzen ha constatat que quelc plantes cresce plu vigorosimen per li
son musical e que ya in un sala de concert on vell dever jardinar con li
maximum de profit.

Alcun flores es mem specialmen meloman, nam lor folies clude se
faruchimen quande sona un fals note. Li musical criticantes ne monstra
sempre un tam grand subtilitá de orel.




## Li squale e li marinero

Desde deci-du dies, ili esset drivant sur li sud Atlantic mare. Lor nave
hat esset torpedat vis a vis li cité Cape Town in Sud Africa. Ili esset
14 mannes in un canó.

Li 15-ésim die, ili hat exhaustet lor ultim bux de biscuit. Restat a ili
ancor 2 buxes de condensat lacte. De un comun acord, ili decidet
reservar les max long possibil. Ma li 18-ésim die li fame esset plu fort
quam lor vole.

Jam Larsen, quel on considerat quam un ingenioso, fabricat un pisc-fil
ex curvat latun. On fixat a it, quam lure, un pezze de lad. Jim lansat
li pisc-fil tam lontan quam possibil e reaductet it a il, efortiante,
per un movement del manu, far tornar e scintillar li pezze de lad.

Li operation esset recomensat centenes de vezes con un espera sempre
renovat e sempre deceptet.

In fine, un pisc aparit in li sulca del canó. It esset un litt squale
long de circa 1,50 metre.

Li squales es voraci. Do li esperantie renascet. Ma li litt squale girat
circum li fals lure, semblat reconosser it, flarat it un poc e desdignat
it. It contentat se sequer li canó, cupant quelcvez li superficie del
aqua con su dorsal svimmuore quel brilliat quam un plug-lame.

Pos un long témpore, to devenit obsedent. Li pensa al kilogrammes de
carne quel svimmat circum ili iritat til li follie li cerebre del
afamates. Un de ili, furiosi, jettat su bottes in li direction del
squale, clamante atroci injuries. Obstinat e plen de desdigna, li squale
continuat escortar li bote.

Subitmen Thomas Chapman havet un idé.




Il cuchat se sur li platt bord, su cultel apu il. Inclinat til tuchar li
mare; il lassat
su dextri manu trenar in li aqua.

Evenit un scumeada. Li squale, quel hat desdignat li ladin raub, lansat
se sur li carnin raub. Rapid quam li fúlmine, li dextri manu de Chapman
plongeat in li aqua e captet li animale per su branchies.

Per un formidabil colp, li marinero jettat li squale in li funde del
bote e punialat it.

Du dies pos ti eveniment un nave perceptet li canó de lontan. Ili esset
salvat!



LI SAVAGI GANSES. (Raconta ex li vive de Buddha)

Quande li prince Siddharta eat un die tra li jardines reyal al fluvie,
un trupp de savagi ganses volat súper le, miraculosimen contrastante al
ciel. Devedatta, li cusino del prince, anc videt les e tirat un flech
vers les. Un del ganses cadet vulnerat avan li pedes de Siddharta. Il
sentit profund compatentie por li povri avie, quel jacet sanguant al
suol, levat it e extraet li flech prudentmen, bandageat li vúlnere e
aportat li avie adhem.

Bentost un curriero de Devedatta venit e demandat li avie. Ma Siddharta
refusat dar it e dit: «Ti avie apartene a ti, que ha salvat su vive, ne
a ti, qui provat forprender it su vive».



NEQUANDE IN SU LETTE!

Durant li guerre de 1914, un Hungariano esset vulnerat in li cap e,
depoy, ne plu posset dormir. Desde plu quam 20 annus ti mann ne cludet
su ocules.

To ne impedi le haver un normal vive e laborar in un buró del social
assecurantie in Budapest.

Ti ínsomniaci mann va scrir un roman in quel il vole explicar li statu
de spiritu de un mann quel, in facte, vivet du vezes plu longmen quam su
contemporanes.




## Education del elefant

In mult regiones de Asia, li elefant es trovabil solmen in li statu de
domesticitá e da tande preciosi servicies, mersi a su fortie quel
permisse utilisar it quam un potent machine.

Su education es rapid, benque li hereditá ne contribue a it, nam on
nequande interprende li dressage de individues nascet in captivitá. To
vell necessitar un témpor mult tro long, pro li lent developation de ti
specie. Li amansat elefantes es sempre savagi adultes capturat in
forestes e queles on submisse per li jeuna, li patientie e li bon
tractamentes.

Adver ti dressage es un poc complicat. On besona por it tri coses: un
portafolie bon garnit (un yun elefant custa til 40 000 sviss Fr.), un
patientie sin límite e un rar subtilitá de spiritu. Li domitero deve
saver, in facte, explotar li debil látere del elefant: li gurmandie.
Gurmandages donat in just ocasiones generalmen sufice por obligar ti
enorm animal al obedientie.

On save que it existe du species de elefantes: ti de Asia e ti de
Africa. Si li asian elefant ne es in via de desaparition, quam mult
altri animalic species, to es pro que li Indianes aprendet, desde
ínmemorial témpores, domitar it, dresser it e far, ex ti mastodonte, li
max zelat, li max util del servitores.

Vide, in contrari, li destine de su african congenere. Li hom ha perdit
li secret domesticar it e, desde quande li europan chasseros posse
penetrar, sin grand dangere, in li nigri continente, li númere del
african elefantes diminue visibilmen de annu a annu. Si on vell posser
domesticar it anc su rasse vell esser salvat quam ti de Asia.




Regretabilmen omni custosi tentatives del rey Leopold II por
interprender su domestication
in li belgian Congo manet presc completmen van.

In Asia, on capte li elefantes persequente les vers un prate cludet de
palisses nominat «keddah». Agil homes repte sub li palissade e liga un
del posteriori pedes del adult mascules, reconossibil per lor long
dentes. Quande omni chefes del truppe es talmen ligat, on aperte li
porta del inpalissatura por lassar intrar quelc domestic elefantes,
queles porta sur lor nud dorses lor conductores.

Ti experimentat cornacs lansa rapidmen lassos circum li col del savagi
elefantes. Si ti-ci resiste, li civilisat elefantes tande agresse li
desobedientes per lor dentes e lor trompes, e li savagies comensa
comprender que alquo es changeat in lor existentie.

Li inprisonates es lassat un die o du sin aqua e sin nutritura e on
cuida distribuer de ili abundantmen, sub lor ocules, al dresset
elefantes. Per to, on influe ancor plu sur lor cerebre quam sur lor
stomac.

Ti colosses es dotat de un surprisant inteligentie, quel save rasonar e
deducter. Sin comprender forsan ancor por quel rasones ti camarades
recive tam mult manjage, durant que ili es afamat, ili invidia li
destine de ti privilegiates, e aspira esser plazzat in lor ranges.

Pos un periode de jeuna, li hom designat por cuidar li inprisonate e
devenir su ínseparabil cornac, tende a it un bon puniade de forrage.
Bipede e quadripede deveni bentost bon amicos.

Poy on fa passar avan li captive sempre ligat per li col e per li ped,
quelc montet elefantes. It constata que hay necos deshonorant lassar
grimpar un hom sur su dors.




Li secuent dies, li cornac multiplica li distributiones de frisc aqua e
de alimentes. Bentost li inprisonate ne plu protesta quande li cornac
caressa su trompe. Ott o deci dies pos
li captura li captive es ligat inter du civilisat elefantes e fa su
unesim surtida. Generalmen il accepte docilmen ti promenada e on poy
refa li operation, ma ti-ci vez con li cornac cavalcant sur li dors. It
ne es plu ligat al pal per li ped, almen in jorne. On lassa it promenar
in li inpalissatura. On ducte it chascun die al rivere u it retrova su
favorit plesura: li baniada. Finalmen, on ducte it tre lontan del natal
jungle, in un altri loc u it deveni quasi un domestic animale.


## Subventiones e contributiones recivet (31.10.44)

Sr. R. Stählin, Fr. 2.—; I. Baumer, Fr. 2.—; F. Meyer, Fr. 2.—;
Ed. Mayor, Fr. 5.—; E. Jenny, Fr. 2.—; Dr. H. Denner, Fr. 2.—; W.
Schwarz, Fr. 2.—; F.C. Endres, Fr. 2.—; Ing. O. Sternfeld, Fr. 1.50;
Ed. Mayor, Fr. 1.50; C. Englöf, Fr. 5.—; T. Herlitz, Fr. 5.—; Dr. B.
Blomé, Fr. 10.—; Dr. Sjöstedt, Fr. 5.—; H. Björkman, Fr. 2.50; Ed.
Mayor, Fr. 1.50; Ing. G. Perers, Fr. 5.—; Anonim, Fr. 5.—; Johalf,
Fr. 1.50; G. Ineichen, Fr. 1.20.

Cordialissim mersí ad omnes!




## Occidental-disco de gramofon!

Noi rememora nor max recent edition de un disco de gramofon, normal
formate ø 25 cm, sur du láteres, de un discurs de Dr. F. Haas, quel es
un ver perfection tecnic, a quel es adjuntet li textu in Occidental con
traduction in german e francés.

It es un excellentissim medie de propaganda quel deve manca che null
occidentaliste. On comenda che Institute Occidental, Chapelle (Vd).




## Contenete

- Lucta contra li artificialitá de R. Berger.
- Tra li revúes.
- Economie in labor.
- Literatura.




# Cosmoglotta B 65 (dec 1944)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Decembre 1944 -- Nró 65 (12)




## Plagiat lingues

On memora forsan que ante li guerre un esperantist, Dr. Spielmann in
Bern, hat acusat publicmen E. de Wahl har plagiat Zamenhof. Córam nor
menacies plendir in sviss tribunales, sr. Sp. retraet su acusation just
ante su morte e li afere esset bentost obliviat.

Tamen li question del plagiation posse revenir un vez e noi deve esser
in clar pri it. Por li esperantistes, qui crede qui li historie del
lingue international ha comensat con Esperanto e va finir con it, omni
altri sistemas apari quam plagiationes plu o minu hontosi. E quande, por
exemple, Occidental di:

Senior, in futur yo va scrir vos sempre in li dit lingue,
li esperantistes es persuadet que de Wahl copia solmen Esperanto quel di:

Sinjoro, en estonteco mi skribos al vi chiam en la dirita lingvo.

Ma, quo on vell pensar, aconossente que ja in 1868, un autor de L.I.,
Pirro, hat publicat su Universal in quel li supra frase expresse se per:

Senior, in futur I scriptrai evos semper in el dit glot.




In realitá, li internationalitá e li naturalisme ne es decovritiones de
Zamenhof, poy copiat de Couturat, de Wahl e Jespersen, ma un principie
ja generalmen aplicat in presc omni lingues international desde 100
annus. Mem Volapük,
quel on ama citar quam exemple de artificialitá, possedet li plurale per
-s, certmen plu international quam -j o -i.

Por elaborar Occidental, de Wahl trovat se avan un tradition
interlinguistic in quel Esperanto ne figura quam li max bon exemple,
totalmen ne. Si on examina quo il ha prendet che Esperanto, quo ne
existet ja in li altri lingues international, on trova solmen tri
paroles íncontestabilmen ex circa 30'000! Ti paroles es yen, ye e pri.
Li unesim, quel es li traduction del Esperanto je venient del german
demonstratives jene, jener, esset tant criticat quam artificial in nor
lingue que in Cosmoglotta 103 A, sr. de Wahl self proposit vicear it per
vi, plu natural; e desde tande it ha desaparit de nor sistema.

Li duesim, ye (Esperanto: je), esset anc mult criticat pro que it es inventet
e plurivez on volet vicear it per altri sin trovar, nam por ti
signification de general relation, regretabilmen ne existe un
international parol. In li circulare de CELIA, sr. Tailliez proposit an,
ma on fat remarcar con jure que it vell misguidar omni Angléses por
queles it significa un avan vocale. Li problema ne es facil a soluer e
in manca de un melior solution, on ha til nu lassat ye viver.

Li triesim, pri, es li contration del grec parol peri (existent in nor
perifrase, periferie, perimetre). Ja ante 30 annus li Idistes serchat un
altri parol plu natural, plu reconossibil, sin successar. Li
discussiones recomensat che Occidental sin resultate. Un altri parol
proposit, anglés on, collide con nor personal pronomine e li natural
form grec peri ne posse esser adoptet pro que it es ja li present del
verb perir. Il restat do un sol conclusion: far quam Ido e conservar
pri e ye, pro que manca plu bon prepositiones.



Esque, pro ti du paroles, Occidental posse
esser qualificat de plagiat? Si yes, Esperanto merite anc li sam
qualification, nam li verbal terminationes -as por li presente, -is por
li passate e -os por li future trova se ja in li «Langue nouvelle» de
Faiguet publicat in... 1765. Ma vu va vider que quelc «fideluloj» va
ancor dir que it es Faiguet quel ha plagiat Zamenhof! Ric Berger




## Svissia e li futuri europa

(Noi publica in infra, sin abandonar per to nor fundamental principie de
neutralitá absolut in questiones de politica, economie e religion, un
curt articul pri un actual problema quam nov ilustration del aptitá de
Occidental por li expression del modern pensada. It emana del
EUROPA-UNION, sviss movement por li unification de Europa.)




In li discussion pri li future de Europa predomina sempre plu li idé de
un unification federalistic de Europa secun li exemple del sviss
confederation, propagat per li Europa-Union. To es demonstrat per li
facte que li propositiones del Europa-Union ha recentmen esset adoptet
in su grand lineas per li conosset publicist anglesi e anteyan
functionario del L.d.N. Sir Walter Layton, in un articul publicat in li
«News Chronicle». Li sviss popul sovente discusse pri li consequenties
queles li unification europan vell haver por Svissia e it questiona se
esque Svissia vell posser efectivmen adherer a un Union Europan. Svissia
posse seriosimen discusser li partiprension eventual a un organisme
international solmen si ti-ci respecta li principies queles constitue li
fundamental traves del existentie confederal. Nequande Svissia vell
posser acceptar su submission a un dictat del grand potenties, ma it
posse tre bon, in su propri interesse e por sublinear li necessitá del
solidaritá europan,
colaborar a un regulation quel garanti li pace per li líbermen consentit
colaboration de litt e grand states con egal jures, quel substitue al
guerre li arbitrage international, quel tene in reserve un fortie de
policie international por oposir se al perturbatores e quel adplu secura
li jures democratic sin queles li vive del sviss cives vell esser
ínpensabil. Li unification europan sur un tal base postula null abandon
del national soveranitá, ma it garanti li general securitá per li
impedition de nov guerres con lor sempre plu pesant charges e it
contribue per to al developament economic e al progresses social de
Europa queles constitue anc por li prosperitá del Sviss Confederation
questiones de vital importantie.




## Friedrich Nietsche e li lingue international

Li presse international ha recentmen comemorat li 100-im die anniversari
del famosi german filosof Friedrich Nietsche. Cosmoglotta contribue a ti
comemoration per li sequent, tre instructiv passage ex su ovre:
MENSCHLICHES ALLZU MENSCHLICHES! (Homan, tro homan!):


## Aprender mult lingues




Li aprension de mult lingues plena li memorie con paroles, vice con
factes e idés; or li memorie es un recipiente quel posse sorbir che
chascun hom solmen un limitat quantitá de contenete. Adplu li aprension
de mult lingues es nociv in quant que it fa nascer li crede al
possession de cert habilitás e que it in facte anc concede un cert
seductiv fame in li comunicationes personal. Ultra to, it noce anc
índirectmen per contra-acter al aquisition de profund conossenties e al
desir meriter li respect del homes per honorabil medies. Finalmen it es
li hache quel atacca li radicas del afinat sentiment lingual in li sfere
del lingue matrin; ti-ci es per to ínremediabilmen ledet e ruinat. Li du
popules queles ha productet li max grand stilistes, li grecos e li
franceses, ne aprendet foren lingues. Ma pro que li intercomunicationes
homan deve necessimen devenir sempre plu cosmopolitic e que por ex. ja
nu un bon comerciant de London deve posser expresser se oralmen e in
scrit per li medie de ott lingues, li poliglottitá es evidentmen un
necessi male. Ti male va támen, in su ultim fine, fortiar li homanité
trovar un remedie e in un quelcunc lontan future noi va posseder un nov
lingue, in prim quam lingue comercial, ma gradualmen anc quam lingue
general por li comunicationes intelectual inter omni homes. To va venir
tam certmen quam li aero-navigation. A quo vell altrimen har servit li
labor del linguistes queles durant un secul ha studiat li leges del
lingues e apreciat lu necessi, valorosi e particularimen bon successat
in chascun singul lingue?




## Li signification del Crist-nascentie

(secun Evangelie de St. Johanne)

(Li remarca del Red. publicat al cap del articul «Svissia e li futuri
Europa» anc valora por ti-ci. Ti-ci articul have anc li scop ilustrar
li aptitá de Occidental por li traduction de textus religiosi)

Li paroles inter parenteses ne existe in li textu original grec, ma ili
es necessi por li modern letor. Li frases citat es li max bell e complet
«summa» del signification del Crist-nascentie.

Joh. 1: 1. In li comensa (del munde) li Parol (divin) (ja) existet.
E li Parol esset (tande) in Deo,
e li Parol (substantialmen self) esset Deo.

2. Ti (Parol do) esset in comensa in Deo.




3. Omnicos es creat per ti Parol
e necos de to, quel es creat, es (creat) sin ti Parol.

4. Il il (sol) esset li vive e li vive esset (alor) li luce del homes,

5. e ti luce (in omni témpore e anc nu) es lucent in li tenebres e li
tenebres (del munde) ne posset supresser it.

14. E ti Parol (divin) (quel existet ja in li comensa del cosmo, e per
quel es creat omnicos) devenit carne (= es fat un hom) e habitat inter
nos, e noi (li apóstoles e adherentes de Jesu Crist) videt su glorie, un
glorie, quam it solmen posse decorar li unic filio (de Deo) e quel esset
dat le del Patre (= Deo), plen de gratie e de veracitá.

Joh.3.16 Nam tant amat Deo li munde, que il donat su filio unic, por que
quicunc crede in le, ne peri ma have li eterni vive.

W. Leuenberger, Bern.




## In sixant lingues




In li tumultuosi dies del estive 1940, quande in li strett spacie de
témpor de quelc semanes li grand potentie francés cadet in ruines, un
regulari soldat colonial francés restat in li manus del victor. Ye li
unesim interogada pos su caption il indicat quam su nómine: Amar ben
Mohamed Ammar. On inscrit to sur grand folies, registrat su die de
nascentie, li últim domicilie, li incorporation militari e dat le un
current numeró. Li liste con mult milles de nómines del prisoneros de
guerre esset inviat a Genève, por que li International comité del Rubi
Cruce mey transmisser it al guvernament francés. Ammar ben Mohamed Ammar
esset transportat con numerosi companiones de ínfortune in Germania. Ye
su ariva in li camp de prisoneros,
on questionat le pri su nómine quel on notat cuidosimen con numeró, país
natal, domicilie, die de nascentie e incorporation militari: Boussetta
amar Mahomed.

In li Palais Electoral de Genève, sur li galerie ú esset tenet li listes
del mort e inprisonat soldates colonial francés, quelc dies poy on
comensa divinar li enigma. Esque Bousette es identic con Ammar? On save
pro experientie que -- ignorantes pri scrition -- multes ne es tro exact
ye li indication del nómine. Talmen li frequent nómine Amar apari unvez
quam Amara, Amir o Homari, un altri vez quam Lamour, Amora, Lamouri o
mem quam Amor. In sixanti diferent manieres on trovat scrit til nu ti
unic nómine. In li paperes del Rubi Cruce li nómine Ahmed apari in 40
variationes, essent scrit forsan quam Hamida, Houmad, Amada, Achmed o
Hamenida. Multvez un nómine es abellat, completat o derivat secun li
personal idés de su possessor. Sovente li brav soldates es in conflicte
con li ortografie.

Sixvez un marocan matre scrit al Rubi Cruce in plen grive pri su filio
qui hat combattet in Francia e poy hat desaparit. Chascun vez ella
ortografiat su nómine in un altri maniere.

Ex un camp german de prisoneros in Francia ocupat, un soldat colonial de
Dahomey directet se pluri vez al Rubi Cruce. Li unesim vez il signal
Maoussi, li duesim Edouard Mahoucy, poy denove Maouche e li quaresim vez
Mouli Pakognon, quande finalmen on trovat le sub li nómine Mauchi
Toloyan.




Babilonic confusion del lingues! In circa 60 diferent idiomas parla li
persones atinget per li guerre queles serchant auxilie directe se al
Rubi Cruce International de Genève. It sovente ne es facil trovar por li
perlaboration de ti lettres poliglottic Svissianes queles disposi sat
témpor por ofertar lor servicies
por labores de traduction. It es necessi comprender li solicitationes de
auxilie inviat a Genève del parentes de desaparit soldates colonial
francés, in malagassi, arabic e tri indochinesi lingues. Ma mem li max
rutinat traductores posse ocasionalmen esser in embarass. Talmen per
exemple un francés president comunal comunica que sur li camp de
battalie in li proximitá de su village es interrat un soldat con li
nómine «Hier ruhet» (ci jace). Li person comisset por li examination
de ti lettre conosse tre bon li nómine indochinés Hien, ma deve far
informar se per un german parlante que li bon «maire» ha devenit li
victime de su ignorantie linguistic, hante copiat li fals linea del
inscrition sur li monument sepultori.

Ocasionalmen li latin antey servi quam durant li passat secules quam
medie de intercomprension.n Un german fémina ha audit necos de su marito
quel desde long combatte in li ost. Forsan on posse informar se che li
turc demí-lune esque il ha devenit prisonero in Russia. Ma esque li
turcos va comprender su question? Ella ea che li pastor, fa composir se
un latin lettre e invia it, copiat per rustic fingres, a Ankara. De ta
it es transmisset a Genève. Un tchec pastor desira informationes pri un
membre de su diocese quel ha vivet in últim loc in un village francés e
scri al clerico de ta in latin.

Li Rubi Cruce sparnia null pena por trovar li necessi númere de apt
traductores. Demandes de informationes ariva in tchec e polonés,
norvegian e japanés, arab e hispan e in omni idiomas de Africa e Asia.
In tre rar circumstanties exceptional li principie del Comité
international del Rubi Cruce ocupar solmen Svissianes es ruptet per
casus de urgent necessitá, quande on posse trovar null indigene o sviss
cive retrovenit de extrania mastrisant un ínhabitual idioma.



Ma in li Genève del Liga de Nationes, li conditiones por trovar
traductores es specialmen favorabil. Un ex-functionario del
international Oficie de Labor, quel hodie presta su servicies al Rubi
Cruce, parla 24 lingues!

Támen quelcvez li max bon conossenties linguistic ne sufice por li
comprension. Un povri fémina del rure savoyan viagea a Genève por
obtener novas pri su marito Jean. Atristat ella retroea sin li desirat
informationes e ancor quinvez ella veni a Genève por sempre retornar
desillusionat ad hem. Ye su últim visita finalmen ella confesse
embarassat que ella honta pri li extraordinari prenómine Onésime quel
porta su marito. Tam grand esset su honta pri to que ella in
consequentie sempre hat questionat pri Jean. Pos du minutes Onésime
esset identificat e un felici paisana posset retornar con li adresse de
su marito in su tasca.

_(Secun «St. Galler Tagblatt» traductet per K.H.)_






## Li sale in nor córpor

Li córpor homan contene circa 200 grammes de pur sale. Li pluparte de
nor organes contene sal: li sangue 7%; li muscules circa 1%, li nerves
1,7 grammes, li hépate 1,13 grammes; li osse ne have de it durant que li
cartilágines contene mult de it.


## Curiosi pisc

In li land del Bambaras existe un pisc nominat clarias, quel infunda se
in li slamm durant li 10 mensus del sicc seson. Il cava se un specie de
terr-fore ex quel it surti in vésper o in nocte, reptent sur li suol por
serchar su nutritura. Ultra su branchies il possede circum su bocca long
filamentes queles probabilmen es adaptat al aeran respiration.


## Voltaire

scrit a un molestant quel persecutet le per ínutil lettres: «Senior, yo
ha morit, talmen yo ne plu va posser responder al lettres per queles vu
fa me li honor scrir me.»




## Un perle in un juvel-bux!

It trova se in li últim numeró, julí-decembre (139) de «Progreso», sub
«Cronica». Vi:

____
In Svissia, li situation in li mundlingual movement devenit un poc
confus. Basic English e Occidental trovat fervorosi partisanes e vice du
concurrentes noi have nu quar sistemas publicmen propagat. Li polemica
inter li adherentes de Esperanto e Occidental degenerat in ataccas political,
monstrant tre bass instinctes de cert mundlinguistes. Li Idistes decidet
ne partiprender a tal repugnant discussiones. Sr. Cornioley scrit: «Yo
pensa quam vu, que noi mey renunciar partiprender a tal «propaganda».
E si alqui questiona nos, pro que noi tace, noi mey responder: por
salvar li puritá de nor idé!»
____

In facte, si li Idistes seclude se in lor «ivorin turre» it ne es tam
pro lor desir salvar li «puritá de lor idé» quam pro lor impotentie
successar atraet li interesse del publica a un «Esperanto reformita».

_F.L._




## Occidental in li comercie

On posse vider in chascun numeró del «Semaine de la Femme» (editet del
grand firma «Gonzett & Huber», Zürich) grand reclamas sur pluri
págines por patrones por vestiment nominat «PRACTIC». On constata
quant tipicmen Occidental es ti reclam-parol!




## Un casu desfacil

Li burós de recrutation creat in USA por li incorporation in li american
armé in ti-ci guerre trova se avan problemas poc facil a soluer.




Por exemple li Indianes de Pueblo, si ili benevole portar li uniform,
refusa obedir li articul del regulament quel ordona que soldates deve
haver curt capilles. Or, un old religiosi tradition de ti Indianes vole
que li intrada al «eterni chassas» mey esser interdit
a ti qui ne plu have su cap ornat del long tresses.


## Citate







____
Li homes ne questiona: qual es ti-ci? Ili asserte simplicmen: Tal
il es. E ultra to ili vole saver necos.
____

_(Trad. A.E. Cortinas.)_


## Tra li presse

REVÚE INTERNATIONALE DE STENOGRAPHIE, 11 Ch. Ritter, Bienne, continua
consacrar spacie a nor lingue. Por exemple li No 5/1944 reproductet un
complet págine de Cosmoglotta A, quel es destinat a un concurs de
traduction. Noi constata ti astonant cose, que persones sin dictionarium
o grammatica posse far in francés traduction quasi sin erra de sens!

In li No 6/1944 del sam revúe, on annuncia li aparition de un articul
resumant li informationes max necessi pri Occidental.

Un calid mersí al editore del revúe, sr. Bieller!

DER EUROPÄER (Fürstensteinerstr. 30, Basel) de novembre e decembre sub
li titul «Tenaci prejudicies» continua publicar articules de circa 40
lineas in Occidental. It tracta li objectiones del ne informat personas
contra un L.I.. Nor gratulationes al redaction.

CIVE DEL MUNDE, folie machin-scrit, organ local del Occidentalistes de
St. Gallen, redactet de nor coidealist Kurt Hamburger, 69, St.
Leonhardstrasse, continua aparir regularimen chascun mensu. It contene
curt articules max interessant. It es un excellent media por aprender
Occidental sin pena per frequent leturas. Nor sincer mersí a sr.
Hamburger!

LE COMMERÇANT (Lausanne) nr. 6, decembre 1944, publica un interessant
articul de information titulat «Li Turre de Babel de Europa», debit a
nor coidealist sr. Berger. It contene 10 lineas in Occidental, sin alcun
erra tipografic. Excellent medie de propaganda.





## Subventiones e contributiones recivet (31.12.44)

Sres K. Hamburger, Fr. 10.—; Dr.J.Eyer, Fr. 5.—; M. de Ketelaere,
Fr. 3.60; E. Kläui, Fr. 5.—; A. Sautter, Fr. 3.65; A. Debrunner, Fr.
2.—; Ed. Mayor, Fr. 1.50; Hel. Rohner, Fr. 2.50; J. Denner, Fr. 2.—;
E. Kocher, Fr. 3.—; R. Bauer, Fr. 5.50; A. Nordlund, Fr. 10.—; T.
Herlitz, Fr. 5.—.

Cordialissim mersí ad omnes!




## Cosmoglotta

In li moment u noi prepara li numeró de decembre, noi ne ancor posse
annunciar ca li edition printat va esser realisat in li comense de 1945.
Pluri desfacilitás tecnic impedi nos accelerar li labores. In unesim,
noi ne ancor ha recivet li autorisation oficial publicar denove nor
revúe. In duesim, li printerías es tant supercargat pro li pletore del
sviss edition e li mobilisation de lor personale, que li tractation con
ili ea tre lentmen.

In omni casu, li numeró de januar 1945 va esser editet in li serie B.
Noi espera in ti numeró dar definitiv informationes pri quo va evenir
pri li edition A.

Interim, noi mult joya constatar que malgré absentie durant pluri mensus
in 1944 de pluri de nor max activ colaboratores, noi successat editer 12
numerós del serie B, con 144 pagines. Advere evenit pluri retardes, ma
nor letores ha certmen pardonat nos: ili mey creder que noi ha fat omni
to quo esset possibil por li success de nor lingue.




## Contenete

- Plagiat lingues, R. Berger.
- Svissia e li futur Europa.
- F. Nietsche e li L.I.
- Li signification del Crist-nascentie.
- In sixanti lingues.
- Tra li presse.
- Un perle in li juvel-bux.
- Occidental in li comercie.
- Cosmoglotta.
- Historiette


# Cosmoglotta B 66 (jan 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Januar 1945 -- Nró 66 (1)




## Original aforismes in occidental

Ne critica li actiones de alqui ante esser totalmen informat pri su
situation e motives.

Per su desir vider li granditá ínremarcabil, un hom revela su micri
caractere. Il mey esser sin invidie: alor il have un trate de granditá.

Lu ver e lu bell es sincermen amat solmen de ti, quel ama it sempre,
índiferent qui producte it.

Li cultivation spiritual de omni hom resulta max clarmen ex li facte,
por quo il have témpor e por quo null

Noi vell haver un altissim cultura, in casu de ne mancar li prim
condition por it: Li cultivat homes.

Excusas por li altres monstra por quo on self es capabil.

Cert persones ne es protectet contra deceptiones per conossenties de
homes ma per un egalmen infam caractere.

Infin valore de alt capacitás mental es to, que altres crede in ili.

Li hom ne honta esser to, per li nómin de quo esser titulat il prende
por un ofense.

Un viage tra nor cap porta nos plu lontan quam deci viages tra li munde.

Per su desir que on desatente grand talentes, li hom mediocri revela su
mediocritá. Il mey esser sin invidie: alor il have un grandore.

A.E. Cortinas, Lugano 1945.

AMBITION MAL PLAZZAT

Lord Alness raconta in su autobiografie li sequent historie:

Durant un politic reunion, un del candidates, in li exposition de su
programma, lassat invader se del patriotic emotion e emfaticmen
declarat:

-- Yo nascet Anglese, yo vivet Angles e yo espera morir Anglese.

Tande un voce exclamat: Vu have do null ambition!




## Brevi historie del grafologie

Li max ancian studies grafologic esset fat per li roman historico
Sueton, quel vivet in li témpor del unesim secul pos Chr. e quel ha dit
har analisat anc li scritura del imperator Augustus. Poy, durante un e
demí mill annus, li publica audit necos pri li evolution del scientic
grafologie, nam solmen in isolat conventus on laborat al perfection de
ti scientie e anc valorosi documentes esset publicat solmen pos mill
annus.

In li annu 1622 aparit un micri scrite in Capri, li autor de quel esset
professor Camillo Baldo quel actet ta quam excellent medico. Li titul de
ti brochura esset li sequent: «Trattado come da una lettere missiva si
cognoscano la natura e qualitá del scrittore».

Presc in sam témpor un cert Marco Sevarino, un napolitan medico,
comensat un ovre pri caracter-analise ex li scritura (Vaticinator sive
Tractatus de divisationes literalia). Ma li medico, pro que il morit del
peste, ne posset terminar su ovre.

In li annu 1624 un micri scrite aparit in latin lingue (traduction) a
Bologna per quel li difusion del scientic grafologie exter Italia esset
iniciat.

Leibnitz, Lavater e mem Goethe ocupat se intensivmen pri grafologic
studies. Secun certi documentes Georg Sand deve har obtenet ja in ti
témpor eminent successes in li dominia del caracteriologie per scientic
grafologie.

In li sam epoca Abbé Flandrin publicat diversi ovres pri grafologic
caracterologie. Su disciplo, Abbé Hippolite Michon (1806-1881) es
nominat con jure li patre del scientic grafologie. Il ne solmen dat a it
li nómin, ma fat de it, per li fixation de plur experimentat regules, un
objecte de scientic investigation. Li max important ovre de Michon
aparit in li annu 1875 sub li titul: «Système de Graphologie».

In li sam témpor, durante que Francia comensat ocupar se pri li studies
grafologic de Michon, li german teolog Adolf Henze astonat li munde per
si exacti analises de scritores conosset. Li sistema de Michon
introductet se rapidmen in Germania e Svissia. Disciplos de il, quam
Crépieux-Jamin, completat su sistema e in consequentie creat li doctrine
del «resultantes».

Specialmen a mentionar es li facte que plu tard li famosi erudite Cesaré
Lombroso ocupat se exclusivmen pri scrituras de psichic malades e
criminales. Il anc publicat ovres quam li «Manuale de Grafologie»
aparit in 1895 in diferent lingues. In Germania, Langenbruch, Busse e
Preyer aquisitet un grand reputation in grafologic investigationes; e
hodie ti scientie posse esser nominat un branche del psicologie. Li
scritura clarmen demonstra nos li mental statu de un hom. (De Paula
Muller-Büche in Mitteilungen der Schweiz. Gesellschaft für
Charakterforschung, trad. K. Hamburger. St. Gall)




## Standardisation de Occidental

Por plur centenes de paroles international existe duplic formes inter
queles it ne es facil saver quel es li max bon. E de Wahl sagimen
inscrit li du in li unesim dictionariums, con li intention lassar li
practica decider. Ma hodie li practica ha durat sat long por que noi
posser selecter li max bon form, nam duplic formes es tre genant por li
scritores queles hesita chascun vez.

Li interimari academie, quel labora desde presc du annus por
standardisar nor lingue, ha cuidosimen selectet li form max recomendabil
quel va esser insertet in li nov dictionarium Deutsch-Occidental e
Occidental-Deutsch, aparient bentost. Plur centenes de duplic paroles ha
esset talmen reductet a un sol parol. It ne es possibil citar ci omni ti
paroles, ma noi crede necessi indicar ja li form selectet del precipue
frequent paroles, pro que noi intente usar it exclusivmen desde hodie in
Cosmoglotta por acustomar nor letores tam tost quam possibil. Li ancian form
ne plu usat inter parenteses:



sequer (secuer) es analog a quel, qui, qualmen, etc.

fugir (fuir, fuyir) de quel es derivat fugitive, refugie

mentir (mentiar), dementir (dementiar)

beyar (bear) por evitar colision con beat (= felici)

Pro rasones de eufonie, li paroles finient con ct e sm adjunte in
general un e, do aspecte, facte, nationalisme, germanisme, etc.

Li son ch del grec es scrit c ante o, a, u, e ch in altri locos. Ti
solution, quel esset indicat quam recomendabil ja ante 10 annus de E. de
Wahl, permisse derivar regularimen li plupart del paroles international:
monarch, monarch-ist, monarch-ie, etc.

vitrail e email, formes desfacilmen pronunciabil e introductet contra li
desir de E. de Wahl es viceat de esmalte e vitrale.

tost es adoptet por significar F. tôt, D. früh

toast resta por traducter li parol anglesi significant discurse

Un brochura resumant omni argumentes exposit in discussiones e
justificant li decisiones fat va esser bentost publicat.


## Draconic medie

Charondas, legislator del Thurianes, ordonat que quicunc volet abolir li
leges o crear novis, devet presentar se avan li popul con li corde
circum li col, a fin que si li novitá ne esset universalmen aprobat il
mey esser strax strangulat.




## Pronomines e schematisme

Li sequent articul esset inviat de E de Wahl al revúe Novialist de
Stockholm, quel, secun un lettre adressat li 16.2.39 al redaction de
Cosmoglotta, acceptat publicar it. Ma li guerre impedit ti publication, fante
cessar li edition de Novialist.

Felicimen noi hat conservat un copie de ti articul, quel aclara un
punctu tre important del gramatica del lingue international, ti del
pronomines. Noi posse do hodie liverar a nor letores ti preciosi ultim
contribution de E de Wahl, pensante con tristesse que ti voce, quel
durante 60 annus, ductet li interlinguistica vers li perfection, ha
forsan tacet por sempre.

E nu, vi li articul:

In Novialist, Sr Campus Lima ha scrit su remarcas pri li form del
pronomines. Il prova constructer un regulari schema paralel par li
nominativ -- objectiv e possessiv formes del pronomines, e veni
naturalmen a formes ne tre natural.

It ya es un question, esque it es necessi haver un schematic regularitá
o paralelitá in li pronomines personal, o ne.

Li tendentie productet per Sr. Lima sembla me diametralmen oposit al
psichic leges: fortmen individualisar e diferentiar lu proxim, lu
sovente usat e amat; e schematisar e regular lu lontan, rar, foren.

E que es plu proxim e individual quam li pronomines personal? ego, tu!

Ja li plurale nos, vos es plu generalisat.

In antiquitá anc ti generalisation ne impedit li comprension, proque li
parlada esset acompaniat del geste, clarmen diferentiant li «vos» de
li «nos»; adplu per li form self del verb usat.

Hodie it es altrimen! Si on parla per telefon o audi li radio, li geste
manca, e li tro grand similitá posse provocar desagreabil miscomprenses,
e specialmen on deve egardar to in un lingue international quel 1/ es
sempre un lingue foren e sovente parlat pro to con un foren accentu e 2/
ne have plu li diferente verbal formes secun li persones.

Por ex. in Fr. li formes nous o vous es suficentmen diferentiat per li
form verbal: «nous avons o vous avez». Altricos it es in li L.I.
«nos have, vos have» es tro simil e posse ducter a miscomprenses. Max
catastrofalmen in telefon, radio, etc. deve signalar se ti fals
schematisation in Esperanto: mi, ni, vi, li, ci, shi; kiam, ajn kiun,
tiam, tian, tiun; ĉian, sian, etc.

Do secun practic vise-punctus it es desirabil evitar tal homofonies
(egalsonalitás), per quo anc li form del pronomines posse esser electet,
max proxim al existent natural plu minu international formes.




## Confession de calumniatores!

Cosmoglotta de septembre 1944 expresset ja li indignat astonament del
Occidentalistes pri li fals information lansat del comité del
Svisa-Esperanto-Societo, e secun quel nor movement in Svissia vell esser
subventionat del partise...national-socialistic de Germania.

Desirante conservar bon relationes con ti coidealistes, e quam
ex-esperantist e Delegito del Universala-Esperanto-Asocio, li redactor
de Cosmgl., Sr. Bg., credet bon inviar ti nró de sept. de Cosmgl. al
president del S.E.S. Sr. Walder in Romanshorn, con un lettre scrit in
Esperanto, e in quel Sr. B. expresset su profund regret pri un tal
acusation difamatori, de quel li unesim resultate va esser invenenar li
relationes interlinguistic.



A ti lettre amical Sr. Walder respondet ne per dar li «pruvas» queles
Sr. B. atendet, ma per li petition «pruvar que li extractes de lettres
de Esperantistes (pagin III) es autentic»! E il adjuntet ti ínexpectat
desgentilesse: «Yo comprende tre bon que it ne es vor deventie pruvar
it».

It es regretabil que un tal maniere escapar del obligation justificar un
acusation trova ancor adherentes in circules idealistic. In prim, li
dúbites de Sr. Walder pri li autenticitá de Esperantistes a Occidental es
vermen un poc strangi; nam il self, presc li sam die quande il scrit to
(23 oct 1944) just inviat a un Sr. Beda Scheck, quel declarat le adherer
a Occidental, un lettre plen de reproches comensant per ti lineas: «Also
wieder ein Esperantist vom fahrenden Zug abgesprungen und zu Occidental
übergetreten».

Noi ne besona far remarcar li contradition inter li constatation e li
pretension que li extractes publicat in Cosmoglotta vell esser ínpossibil!

A ti evasiv response Sr. B. respondet per un nov lettre de quel li
principal passages esset li sequent.



____

Per vor circulare vu fat creder que nor movement sviss recive moné del
Nazistes... Vu usat un arm poc loyal de quel li unesim efecte va esser
invenenar nor relationes. Noi tre bon posse diferer in opinion pri
linguistic questiones, restante tamen corect. Noi es du comerciantes
queles presenta diferent merces al publica. A ti publica apartene li
selection del max avantageosi marca. Just mersí al líber lude del
concurrentie li munde progresse.

Ma si un del comerciantes, por nocer li altri, acusa le publicmen
esser subventionat o comprat de persones detestat del clientes, il fa
tande un mal action.

Vu ne sembla comprender li gravitá del facte, benque, quam president
del SES vu es responsabil del circulares del dit societé.



Vice preciser u, e quande noi vell har recivet moné del Nazis, secun
li assertion de vor circulare «und sogar subventioniert worden», vu
agresse un altri articul de Cosmoglotta contenent declarationes de
Esperantistes, e vu peti me far controlar lor lettres per un neutral
instantie.



It es extraordinari que li Occidentalistes mey esser obligat pruvar li
veracitá de lor assertiones, durant que li Esperantistes vell haver li
jure calumniar li Occidental movement sin esser fortiat presentar lor pruvas.
Yo fa do vos, in li nómin del SAPO, li sequent contra-propositiones
transactiv:

1. Li revúe Cosmoglotta posi al disposition de un person neutral,
   acceptat del du partises, li lettres del Esperantistes por
   verificar ca li extractes publicat in Cosmoglotta es exacti e ca
   lor autores ha realmen studiat Esperanto.

2. Quam mesura de reciprocitá li S.E.S. submette al sam arbitro li
   documentes pruvant que li sviss Occid-istes es subventionat, per
   mem solmen un franc, del partise national-socialistic german.

3. Li custas del expertises deve esser payat per li partise perdient.

4. Li SES e li Occidental-Union obliga se publicar li resultate del
   expertise in lor respectiv organes, in li curse del 3 mensus
   sequent.

____

In su response a ti lettre, scrit tri semanes pos su reception, li
president del SES explica que li publication del document esperantistic
es li «natural» defense contra li «ínloyal propaganda-metodes» de
Sr. Dr. Haas. E poy il continua (Noi traducte fidelmen ex german, ma li
originale es al disposition de omni interessates):

____

Pos que nor unesim contra-colp ha havet li desirat efecte (sic!), vu
postula que noi mey esser sat complesent por restaurar li fortmen ludet
reputation (re-sic!) del Occidental. Yo posse in null maniere satisfar
ti postulation; ad-plu li preconditiones por un tal rehabilitation ne
existe. Nor circulare es basat sur un publication emanant de un oficial
instantie del partise Nazi german. Noi ha submettet li foto-copiat
pruvas de nor assertiones al pressa e al sviss autoritás. Pro ti motive,
noi ne posse intrar in chicanes de paroles e sofistic interpretationes
(Wortspaltereien und spitzfindige Ausleugungen) e noi anc ne posse dar
vos alquel absolution, nam to es, secun li factic situation, ne nor
afere.

____




Ergo, li president del SES declara ne posser acceptar nor proposition,
pro que li resultate de un expertise pri li justification del
acusationes esperantistic vell esser li rehabilitation del movement
occidentalistic! Con altri paroles, li Esperantistes ne possede li
pruvas justificativ de lor bass insinuationes, nam li ili vell haver
les, le efecte de lor publication vell
ya just esser li definitiv condamnation e anihilation de nor movement e
ne su rehabilitation. In facte, li Esperantistes vell dever saltar sur
li ocasion quel noi ofertat les, nam li acceptation de nor proposition
es in lor interesse e ne in li nor.

Noi debi mult gratitá al president del SES por li desarmant candore per
quel il aconosse que in realitá li acusationes del sviss esperantistes
es un pur calumnie. Il posse esser cert que su preciosi confession ne ha
cadet in li oreles de surdes!

Esque on ha anc remarcat li procede de nor confratres: ili lansa contra
noi calumniosi insinuationes in li publica e quande noi atacca li
responsabiles por haver li pruvas, ili responde nos: absoluer vos es vor
afere, ne li nor!

In li historie un simil facte ja evenit un vez, e li heroe nominat se
Pontius Pilatus!

Li spacie de Cosmoglotta es tro preciosi por mentionar in it anc li quelc
accessori punctus queles Sr. Walder tractat in su lettres e queles
concerne li pretendetmen «ínloyal» combatte-metodes de Sr. Hs. Ma noi
va probabilmen haver li occasion parlar anc pri tis-ci in un special
document quel noi intente publicar pri li tristmen celebri manovra
esperantistic e su poc gloriosi epilog. It es tro preciosi por li futuri
historiografes del movement mundelinguistic por meriter li fate de un
silentie misericordiosi.

_A. Matejka +
President del Occidental-Union_




## Mutabilitás del lingues natural

On reprocha sempre al lingues constructet ne esser conform al natural
evolution pro que ili postula li intervention del homan voluntá. Ma on
oblivia que in li curse del historie del lingues li hom ha sovente
voluntarimen directet li evolution. Movicow, li russ economist, cita du
exemples instructiv.

____
Ancor in 1072 li leyes de Anglia esset redactet in francesi...
Anglesi esset adoptet por li public actus solmen sub Edward III
(1327-1377). E li terren perdit de francesi in Anglia esset reganiat in
Francia u li dialecte de Languedoc oposit se al linguistic unification
del land. Per li edicte de Villers-Coterets, publicat del rey François
I-im 1539, li lingue francesi devenit obligatori in li legal
transactiones. Talmen esset hastat li denationalisation del
Languedoc-anes del sudic Francia.
____




## A quo simila Occidental?

Li principie del maximum de internationalitá ha ductet E de Wahl dar a
su lingue un aspecte romanic. Ma a quel lingue romanic Occidental es max
simil? On ha sovente discusset pri to, ne savente que li autor self ha
dat li response ja circum li annu 1912 in un public lettre adressat al
baron d'Orczy. Ti lettre es felicimen conservat in li copie-libre quel
es conservat in nor Centrale de Chapelle.

Noi cita in infra li passage interessant, scrit in li proto-Occidental,
nominat Auli (l=li; mi =yo; mu= mi).

____
Sr. d'Orczzy pensa que mi voll donar a l L.I. un aspect italian o
espan, il erra, ma prendente l radic su l plu international, it es su l
plu pur form, on involuntarmen aproxima se a l italian e espan. Ma mu
idiom ne contene ni un sol qualitá special ni de l italian ni de l espan
lingue. Plutost on poteré (vell posser) constatar un predilection por l
angles e l ancian «provençal» que l pluparte ne conosce. Altremen on
haveré (= vell haver) ja facit me cel reproche.
____

Yo petit de un filolog specimenes de ancian provençal, ex queles li
similitá con Occidental es indubitabil. Tamen on deve remarcar que existe plur
dialectes de ti lingue e it sembla me que li dialecte max proxim a Occidental
es in realitá li valdesi, hodie ancor parlat in li valley del Piemont in
li Alpes inter Francia e Italia; ples comparar ti du traductiones
paralel:



Occidental

Pro que Deo ha tant volet bene al munde, que il ha donat su filio unic,
por que quicunc crede in il ne peri, ma que il have li vive eternal.

Valdesi actual

Perque Diou ha tant vourgu bon ar mount, qu'a l ha dounà so fill unic,
per que quiounque cre en el perisse pa, ma qu'a la vita eternella.

Li Valdeses es un cristan heretic secta nascet in li Alpes durant li
Medi-etá. Longmen persequet del catolicos, del francesi rey François I
in?? del ducos de Savoyia, ili migrat plur vezes inter Daufiné francesi
e Piemont italian. In li VIX secul un migration directet se vers li
sudic valley de Rhone (Provence).

Hodie li Valdeses es ancor 12000 habitantes dividet in 10 parocias. Ili
parla ancor li idioma ancian provençal de quel noi dat un specimen e
quel es li lingue natural a quel nor Occidental, per li hasard del
internationalitá, trova se tam proxim.

_Ric Berger_




## Li avie de morte: li ul

Desde secules domina un horribil miscrede pri li ules.

Ja li preava raconta que ta u li voce de ules sona, un hom es morient.
Publicmen on ne crede li old racontas horrific, ma si li chuettes cria
in li nocte li anxioses di ancor hodie: «Quo to vole dir? Qui deve
morir in nor quartere?»

Per erra li chuettes de mur es nominat li «criatores de morte». Quande
on audi lor cri «kiewitt» on es persuadet que to es un mortal
avertiment.

In realitá li micri ul es partú un avie de cultura. It cova ordinarimen
in fructe-jardines e in old edificies. Sovente it vola ja in jorne. It
es li criator noctal secun li opinion de un grand parte del popul. Li
cri del chuette de mures es «gwin-gwin», o un long «guu-guu-guu»,
lansat plur vezes un pos altri. Li cri «kiowitt» in contrari es ti del
chuette de forest. Li ultim logia plu quam on crede in medie del
villages e mem in li parcos del cités.

Ma quo li cri noctal vole dir?

Chascun amico del natura responde a ti question: Verne, e necos plu! Li
cri de ules in li crepuscul es li sam quam ti del turdo súper li forest,
o li canzon de jubil del alaude súper li agres. Li ules have tam poc
relation al morte quam li nigri buc con li diábol. On ne posse
suficentmen repetir que li ules es tre util avies por li agricultura,
proque ili alimenta se max sovente per nociv insectes e muses.
Functionante quam gratuit combattentes de nociv animales ili auxilia li
paisan, precipue in li present témpor!

Ex german trad. J.A. Sautter, Winterthur


## Anecdote del calif Omar Ibn «Abd el Azizi»

On raconta que un gast venit un nocte vers Omar, quande il esset
scrient. Alor li lampe comensat extinter se. Li gast dit: «Yo vole
levar me e ordinar it». Ma Omar respondet: «No, yo ne pensa que it
dece(?) a un mann acceptar servicie de su gast.» Li gast dit: «On mey
avigilar li sclavo.»

Omar replicat: «Il indormit se junt ante un moment» E il levat se,
prendet li flacon de oleo e plenat li lampe per oleo. Poy li gast dit:
«Tu self leva te, o Emir del credentes!»

E Omar explicat: «Yo departet quam Omar e yo retornat quam Omar. Quo
manca de mi honore?»




## Citate



[quote,Shakespeare]
____
Esque tu have timore esser li sam mann in action e energie, quel tu es
in tui desires?
____




## Richesse de nor lingue

Li inventariation del paroles de Occidental por etablisser li complet
vocabularium fundamental fat nos decovrir un grand númere de
expressiones, queles on posse considerar quam oficial, pro que ili esset
usat del autor self del lingue. Occidental es mult plu nuanciat e rich de
expressiones quam on vell creder, e por tis queles ha usat Esperanto e
Ido durant plur annus, it es un ver juida posser usar in fine un lingue
tam expressiv e delicat.

Ne possente dar ci un list complet del paroles ancor ne trovabil in li
ancian dictionariums, yo cita solmen alcunes ínconosset, queles va esser
includet in nor nov manuales hodie finit in manuscrite.



arcan = secret; inan (con su derivate inanitá) significa ínutil e van;

índelibil, parol quel suposi su contrarie delebil (quel on posse
efaciar)

ínrecusabilmen, quel anc suposi li verb recusar, corespondent al verbe
francesi «recuser»

colorit traductent li parol francesi coloris, quel es altri cose quam li
color

a propos, sovente usat de E de Wahl in su lettres, es un expression tre
util in li conversation, quel «pri to», «pri ti cose» ne posse
vicear completmen.

In ancian numerós de Cosmoglotta noi trovat anc li sequent paroles sub li
plum de Sr. Pigal, usat con li aprobation de E.W.:

íntransigent, pro quel on deve acceptar li verb transiger

implicitmen, quel suposi li adjective implicit, parol ne tot li sam quam
implicat

sofisteríe, jolli derivate de sofist.

Esque on save que in 1926 li comité explorativ (Celia) adoptet in
«usation experimental», li expression «ear tal» por traducter li
francesi: «être en train de»? Ex.: li carne ea cocinat = F. la viande
est en train de cuire. Ti expression, quel sembla me excellent, posse
just traducter li progressiv form de anglesi «is ... ing».

_Ric Berger_


## Vive e ovre de E. de Wahl

Desde plur annus yo colecte documentes por posser scrir un «Vive e ovre
de E de Wahl». Li destruction del dom e de omni paperes de nor mastro
va far mi labor plu desfacil. Felicimen, li copie-libre, in quel de Wahl
conservat un copie de chascun de su lettres e articules interlinguistic,
es salvat e in securitá in nor Centrale in Chapelle. Yo vell esser grat
a omni coidealist possedent fotos de E de Wahl, e specialmen de su
dorse(?) benevoler prestar les a me por far reproductiones.

_R. Bg._




## Li bizarritás de quelc animales

Le lépor ne have palpebres; quande il dormi un fin membrane covri li
ocul.

Li ocul del ul ne posse moer vers quelcunc direction; in revancha, ti
avie possede li facultá tornar presc completmen li cap, sin que li
córpor moe.

Li ranes posse respirar solmen quande lor bocca es cludet, durante que
li pisces, por mantener li functionament de lor spiration, deve aperter
e cluder alternativmen lor bocca.

Quam tis del altri animales, li dentes del serpentes es generalmen
plazzat in lor bocca; tamen existe in Africa un curiosi varietá de ti
reptiles de queles li dentes es plazzat in li stomac.

Li corn de rinócero ne have ligation con li cranie de ti animale: it
cresce sur li pelle, índependentmen.

In tri hores de labor, un sorice posse far un via tra li planc-suol de
un chambre, spess de 2 1/2 cm.

Li blanc urs e li slitt

Poc annus ante su morte li famosi explorator Nansen scrit in li
Scribner's Magazine:

____
Li témpor ha venit soluer li problema del utilisation del polari urs
quam animale de traida por li expeditiones polari. Til hodie null provas
ha esset fat. Ma agnoscente que su dressage e su usation ne vell esser
un litt afere e vell comportar grand riscas, on ne deve obliviar que si
on vell posser acustomar li Blanc Urs al tration, on vell trovar li
ideal cooperation por li explorationes in li polari regiones.

In facte, li fortie del urs es enorm. Il es capabil far musculari
eforties preterpassant omni to quo on posse imaginar e queles es
comparabil solmen a tis del elefant.
____

Un blanc urs es long de 3, 4, e mem 5 metres del musel al caude. Un tre
medial urs lude con li max gross foca quam li cat con li mus. On videt
un balen de 4 m e demí traet de un urs ex li aqua til un grand
distantie del plage.

Su stuffat pedes have un extraordinari adherentie al suol e nequande es
vulnerat. In fine, si it manja mult quande it posse, it cari plu longmen
nutritura quam li can, mersí al grasse quel it acumula. In summa it vell
far un auxiliator egal e mem superior al elefant, un sol urs essent
capabil remorcar un charge postulant li usation de 30 a 40 canes.

Li dressage del elefantes ne esset fat in un sol die, ni sin damage por
li dresseros; ma pro que on atinget it, pro quo dubitar pri li
possibilitás del domestication del polari urses. To vell esser plu bon
quam mortar les.




## Novas de Francia

Un cart scrit del conosset pionero francesi L.M. de Guesnet in Paris
informa nos que li Occidental-Societé de Francia ha recomensat li
propaganda strax pos li liberation del land. In su unesim reunion, li 11
nov. 1944, it ha electet quam presidente L.M. de Guesnet, e quam
secretario J. M. Luquet. Responsabil editor del bulletin: William
Gilbert. Esset anc reconstituet li Proletari Interlinguistic Association
de quel li presidente es S.G. Poujet, instructor e li cassero J.
Toublet. Joyant informationes venit de conosset Occidentalistes: Sr.
Bohin, director de scol in Strasburg, Sr. Boutreux, anc director
scolari, Marie Guilbert, Sra Mariet-Colas, Martinet (Rouen), abbate
Paul, Sr. Varela (de Figueras), Houssin e Lerond (Departament del
Manche).

Regretabilmen noi deve deplorar li morte de nor coidealist ing. Thibault
de Angers e del idista Sr. Lafey.


## Li situation interlinguistic in central Europa

On questiona nos esque noi recivet novas de nor amicos de central Europa
u li movement por Occidental esset tam floreant ante li guerre.

Oh ve! It es li silentie complet desde 1939, e noi ne save quel perdes
li terribil guerre fat in nor ranges, e va ancor far. Li ultim postcart
venit de Vienna esset scrit del president del Occidental. Union, Dr. Homolka,
quel aportat nos li sequent informationes (datat del 29 XII 38):

____
Ho-annu yo ha passat li festas in li hospitale, u yo jace desde du
plen mensus. Pos un levi operation yo prendet un violent flebite con
sequent trombose (embolie) quel ductet me tre vicin al morte. Ma
fortunosimen «mal herbe ne perdi se» e yo posse esperar retrovenir in
hem in comensa de januar. Mi tristesse pro ne posser continuar mi
ocupationes interlinguistic permane e fat me presc melancolic. Ples ne
misser me Occidental cuvertes.
____

On mey notar li ultim recomendation, quel presc omni nor amicos de
central Europa inviat nos in li ultim témpor ante li guerre, pro que ta
qualcunc activitá international, mem por un lingue auxiliari neutral,
esset considerat quam anti-national. Noi ne plu audaciat scrir in e pri
Occidental in nor lettres a ti amicos, queles, li un pos li altre, invelopat
se in un silentie absolut. On comprende nu pro quo li acusation del
Esperantistes, secun quel nor movement vell esser subventionat del
partise Na-Zi, apare quam derisori e mem quam cretinesc!


## Pensa

[quote,Schlegel]
____
Li activitá es li veritabil plesura del vive o plu bon li vive self.
____




# Cosmoglotta B 67 (feb 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel 9 56 56) Februar 1945 -- Nró 67 (2)




## Fusion del interlingues?

Un de nor letores habitant Genève, Sr. G. H., calid partisan de un
europan federation, proposi nos iniciar un fusion del tri cardinal
interlingues: Esperanto, Ido, Occidental in un ideal lingue
international unient li qualitás del tri lingues e presentant se quam un
unificat sistema al publica.

Yo comprende tre bon ti desir del neutrales haver un sol sistema a
studiar e a propagar vice ti bizarr trilogie quel deruta li max
convictes e partisanes del lingue auxiliari.

Ma li remedie proposit por far cessar ti triplic propaganda, it es li
creation de un lingue de compromiss, va solmen complicar li situation
vice simplificar it, pro li sequent rasones:

In prim li situation ne es tam inbrolliat quam nor corespondent crede.
In realitá it ne existe 3 concurrentes principal, ma solmen 2,
Esperanto, e Occidental. Li triesim, Ido, posse esser considerat quam
practicmen eliminat por li simplic cause que li pluparte de su adeptes
ha adheret a Occidental durant li 15 ultim annus. Secun li cifre indicat de
lor secretario, Sr. Jacob, li númere del restant adherentes, in 1937
atinget apen 100, pos har esset 1500 in 1914, e li guerre ha ancor
certimen diminuet ti númere.

Ma li facte essential es que li rari restant partisanes de Ido es
ínreductibil, it es «atachat» talmen a lor sistema pro conservatisme e
sentimental motives, que on ne posse esperar vider les changear lor
opinion por adherer a un nov sistema, ne mem a un lingue de compromiss
incorporant elementes extra-idistic.

Ido representa un etappe forsan índispensabil, ma in omni casu hodie
preterpassat del historie del lingue international. Li pruva es que li
ductor del movement idistic e secretario de lor Unione International til
1935, Sr. Matejka, es hodie li presidente del Occidental-Union, e que li
pluparte de nor colaboratores in omni landes es ancian propagatores de
Ido. On posse mem dir que li Occidentalistes conosse in general plu bon
Ido que li restant adeptes de ti-ci!



Ido ha forsan ludet un rol util desde 1907 til li aparition de Occidental in
1922 uniante durante quelc annus li partisanes del progresse, ma hodie
it have solmen un valore historic, quam li directibil ballones in li
evolution del aeronautica.

In summa li problema resta: sive Esperanto, sive Occidental.

Esque un combination inter li du lingues es per hasard un possibil
solution?

Por responder a ti question it es clar que on deve in prim bon conosser
ti lingues. Pri to, yo posse far me un opinion plu exacti quam quicunc,
nam yo es probabilmen li sol in Svissia quel practicat durante pluri
annus intensivmen e conosse completmen li 3 sistemas: Esperanto, Ido, Occidental.
Nu! Li spiritu, o plu bon li stil de ti tri lingues es passabilmen
diferent, e un hibridisation ne sembla me realisabil, ne plu quam inter
un avion e un Zeppelin.

Li matematico de Saussure ha provat plur vezes tal combinationes inter
Esperanto e Ido, ma obtenet chascun vez un risibil monstru quel ne fat
un sol adepte malgré enorm summas expenset, nam de Saussure esset tre
rich. Plu tard li danesi linguist Jespersen serchat combinat Ido e Occidental
in un sol lingue nominat Novial. Li practic resultate esset tam
descorageant que Jespersen tande glissat francmen vers Occidental, viceante su
unesim projecte abortet per Novial 2, tam simil a Occidental que su quelc
adeptes venit colaborar con noi, nam ili usat presc li sam lingue.

Ad-plu, qualmen operar un tal combination inter Esperanto e Occidental? Prendente
li gramatica de un lingue e li vocabularium del altri? O li sufixes del
un e li prefixes del altri? Ma secun quel regul? Li max bon element
chascun vez? In ti casu it es facil divinar a qual sistema va esser
identic? Ne vale li pena changear li etiquette! Alor, prender anc
elementes esperantic por atraer quelc«fideluloj» ...pardon: quelc
fidelulojn!

Noi tro bon conosse li li conservatisme e ... stretesse de spíritu de
mult ( ne omnes! ) Esperantistes por ilusionar nos: si un compromisse
va esser sat bon por incontrar li adhesion de omni altri
interlinguistes, it va tamen restar sempre un certi proportion de
conservatores Esperantistic quel nequande va renunciar Esperanto
primitiv a quel ili es acustomat. It sufice discusser 10 minutes con ti
Esperantistes por comprender que li argumentes linguistic have null
efecte sur lor mente e que lor decision es ínrevocabil: o Esperanto o
nequó altri! Ergo un lingue de compromiss nequande va eliminar
Esperanto del domene public ma solmen augmentar de un unitá li sistemas
in presentie

_Ric Berger_




## Occidental e li telegrafie

Nor confratres in Esperanto ha decovrit un nov argument contra Occidental!
Tranquillisa vos: it ne es un argument linguistic! Ili dismisse partú
un lettre, datat del «Bureau del international Union del
telecomunicationes» in Bern, signat de Dr. von Ernst, e talmen redactet
(Noi traducte de francesi a Occidental):

____
In response a vor lettre del 11.8.1944, noi informa vos que li usa del
lingue Occidental ne es autorisat por li corespondentie telegrafic
international quam lingue clar. Li conferenties de nor Union ne recivet,
til hodie, un demande concernent li admission de ti lingue. Li admission
de Esperanto inter li autorisat lingues ha esset votat in li
international telegrafic Conferentie de Paris 1925.
____

In 1925 Occidental esset apen nascet e su autor, tro povri por editer
manuales, esset ancor li sol adepte de su lingue o apen plu mult! It es
do tre natural que, in ti annu, Esperanto trovat se sol in concurse por
obtener li oficial acceptation de ti conferentie quam lingue clar. Ma
plu tard anc Ido obtenet li sam oficial aconossentie, do ti avantage
«telegrafic» ne es li monopol del «unic» lingue international
Esperanto, detalie quel li supra-dit circulare cela naturalmen a su
letores.

On va forsan questionar me: Pro quo Occidental ne obtenet til hodie anc li
sam oficialisation? Nu!, por li bon rason que in normal témpor, ante
li guerre noi ne besonat ti oficialisation. Li lettre de Dr. von Ernst
di explicitmen que su Union, til hodie, ne recivet un demande de
admission. Do on refusat nos nequó.

In facte, Occidental havent un aspecte tot natural e presentant un ínmediat
comprensibilitá, omni telegrammas in Occidental expedit de land a land desde
10 annus esset transmisset, anc a Svissia e de Svissia a Extrania sin
alcun impediment. Noi posse mem revelar que telegrammas in Occidental continua
esser transmisset desde li guerre pro que li functionarios crede que ili
es redactet in... romanch o hispan!

Por li telegrammas in Esperanto, lingue contenent un fort proportion de
paroles deformat e mem inventet, un autorisation oficial esset in
contrari necessi por esser considerat quam scrit in lingue «clar».

Ma si li Esperantistes crede posser explotar lor aconossentie oficial
quam argument contra noi, strax pos li guerre noi va naturalmen
demarchar che li Conferentie telegrafic, e omnicos va esser in órdine!

_Ric Berger_




## Esperanto es un occidental lingue

Yo esset in corespondentie con un Esperantist. Il comprendet sin
desfacilitá mi lettres in Occidental, malgré que il ne hat studiat nor lingue.
Su response esset scrit in su lingue matrin e il esperat, quam il scri,
«que yo, in mi qualitá de poliglotto, va comprender it». Ma, pro quo
il ne utilisa Esperanto? yo questionat me.

Ti Esperantist aconosse que nor idioma «es facilissim», ma il adjunte
«ne por Japaneses e Indianes». Il do vole dir que nor lingue es tro
Occidental. Per hasard quelc dies poy, yo apertet un «Manualo de
Esperanto» e a mi astonament trovat ta li frase: «La vortaro (de
Esperanto) enhavas multajn vortojn internaciajn konatajn de ĉiuj
popoloj europaj. Se oni malfermas vortaron esperantan-anglan,
esperantan-germanan, esperantan-hispanan, k.t.p., oni, kun granda miro,
konstatas, ke preskaŭ ĉiuj fundamentaj vortoj de la lingvo Esperanto
apartenas al la angla, germana aŭ hispana lingvoj.»

In Occidental: «Li vocabularium (de Esperanto) contene multi paroles
international, conosset de omni popules europan. Si on aperte un
vocabularium esperanto-anglesi, esperanto-german, esperanto-hispan,
etc., on constata, con grand astonament, que presc omni fundamental
paroles del lingue Esperanto apartene al anglesi, german o hispan
lingues.»

Kurt Hamburger, St. Gallen, St Leonhard str N-ro 69

Nota del redaction: Por evitar mem un semblantie de acusation que li
testimonies publicat ci ne es autentic, noi da li adresse de Sr.
Hamburger a fin que nor letores posse demandar precisiones.




## Un mal prefixe

Li prefixe «mal» de Esperanto repugnat me sempre quande yo esset ancor
Esperantist. E yo have li conviction que mem por Occidental it es preferibil
restricter li númere de tal indirecti expressiones per li prefixe
«des», ..Por li síllabe «des» li lingue hispan, de u it proveni,
oferta un bon modell: ci it es aplicat solmen por formes de quelcunc
activitá, to vole dir: por verbes e lor derivationes; por exemple
«desilusionar», quel es in german «enttäuschen». Tamen, secun mi
opinion, li form Occidental «desfacil» sembla me ínreprochabil, pro
que li contenete conceptiv de ti parol es acompaniat de un general idé
de action. A.E. Cortinas, Lugano.

Red.: On save que ti prefixe «mal», quel Esperanto abusa con
super-abundantie, es traet de francesi u it significa ne li contrarie ma
un «mal» action o statu, exactimen quam in Occidental. Pro to li usation de
ti prefixe in Esperanto es penibil just por li Franceses, quel it vell dever
facilitar.




## Li plancas del pastor quinche

Vi qualmen li revúe «nos Montagnes» raconta li aparition del skis in
Svissia:

In 1889 un primari instructor bernesi Juras, reveniente in Svissia pos
un sejorn de pluri annus in extrania u il hat laborat quam preceptor,
aportat con se un pare de skis quel il hat utilisat in Norvegia.

Pro que il esset electet in un cité, il provat vendir les, esperante
obtener de ti vende 20 frs, summa considerabil in ti epoca. Ma nequi in
su village desirat ti plancas. In li sequent estive nor instructor esset
informat que un yun neuchatelosi pastor, Hermann Quinche, quel just hat
maritat se con un Anglesa, hat installat se in un vicin parocia e fat
grand promenadas per ped. Ti sportives vell forsan comprar su skis? Li
pastor acceptat sin hesitar e pos un unic lecion, dat sur li herb, in
mensu august, il interprendet serchas por comprar un secund pare de skis
per su fémina. E to ne esset facil; lettres adressat a firmas de sport
in Lausanne, Neuchatel, Genève aportat negativ responses. Nequi conosset
li skis. Och(?) Fratres, in Genève, dat du adresses de firmas, li un in
Lucerna, li altri in Zürich. Lucerne assertet que li instrumentes ne
existet in Svissia e consiliat adressar se al legation de Norvegia in
Bern. Kromfelz in Zürich transmisset li demanda a un sport-firma in
München, quel scrit al sam firma in Berlin. Ti-ci, finalmen, acceptat
far venir li articul de Stockholm e postulat un comenda firm, con li
dimensiones del fémina del pastor, dimensiones prendet con brasses
tendet horizontalmen, del extremitás del fingres del levul manu til ti
del fingres del dextri manu.

Sett mensus plu tard, li skis arivat. Ma to esset in may; un retorn de
frigore, durante quelc dies, permisset al pastor e a su fémina comensar
skiar sur 50 cm de nive, li 2 junio 1891.

Li sequent hiverne esset rud, e ja in fine de octobre li skis exeat del
hangare. Tande on posset vider omni dies sur li declives nivosi del
village li pastor e su fémina exercir se sur lor skis, al grand
amusament del parocianes queles regardat de lor portas, ma desaparit
quande li un o li altre del skiatores cadet con li cap ad-avan in li
nive.

Li aprentisage ne esset facil, li skis essent primitiv: null fixation,
solmen un bande de cute por li extremitá del ped e un stip de junc in un
estuche cutin circum li talon. Li fracturas de gamb ne esset a timer,
nam pos li minim falsi movement, li ski abandonat li ped.




Durant un pos-midí proxim nov-annu, li pastor esset vocat che un malade
e vadet sur su skis tra li rure. Il manet plu longmen ta quam il
intentet e
mettet se in via quande li nocte ja hat venit, sub li nive cadent per
gross floccs. Sequent su propri tracies, il lansat se in li direction de
su dos, ma pos un moment li tracies ne plu esset visibil, efaciat per li
nive cadent sin halta. Il devet aconosser que il hat misductet se.

In li pastor-dom, su familie interim esset ínquiet pro ti long absentie.
Quo far? Li telefon ne ja existet. On eat petir consilie che li
presidente del Consilie de parocia: «Un sol cose resta a far, il dit,
far sonar li cloches del eclesia por que li pastor audi les e posse
directer se secun ili».

Talmen on fat. Durant du hores li tri cloches del eclesia sonat in li
nocte, tra li montes, semant in prim li terrore, poy li curiositá in li
vicin villages. Solmen ye 10 cloccas in vésper li pastor arivat,
exhaustet, del funde del morasses u il hat errat til li moment quande
venit a il li son del cloches.

Li sequent die, li population esset informat per li postilion del
diligentie pri li cause del ínexpectat sonada del cloches e, durant
quelc dies, li «plancas» del pastor esset li tema de omni
conversationes. Li féminas descendent al mercat de Neuchatel racontat
partú li eveniment del sonada. Yun mannes del cités, li filios del
medico e del avocat, atraet pro curiositá, ascendet til li village por
vider li famosi plancas e quar comendas departet strax a Stockholm.

Li sequent hiverne, 6 pares de skis sulcat li declives del Juras, e
quande in 1892 un banda de 6 skiatores traversat li Chasseral por
descender in li valley de St. Imier, li prodigie esset racontat in omni
jurnales del region.

Li ski esset do introductet in Svissia. Oficeros del truppes de montania
venit vider les e un capitane de «Alpini» de Torino fat inviar tri
pares por se. Solmen plu tard on posset comprar skis por li turistes in
Svissia.

Li skis primitiv del pastor Quinche existet ancor ante tri annus in
Lausanne, ma un jardinero tro zelat, quel ne conosset su historic
valore, fat ex ili litt ligne por accender su foy.

Ex francesi trad. R. Berger

LI SVIN

Li Chineses esset li unesim eleveros de ti animales. Del cielest imperie
it multiplicat se sur li tot terra. On posse dir ancor hodie que li
svinin rasse, in qualcunc land, have chinesi sangue in su arteries.

Li fisic adaptabilitá del svin es sin egalitá in li animalic munde. Un
famosi biologo declara que il vell posser formar, in 50 generationes, un
svin quel vell currer plu rapidmen quam quelcunc levriero (can de curse)




## Li dictionarium del diábol

Ti ovre, debit a un jurnalist american morit in 1914, esset famosi in
U.S.A. e fat un grand scandale ye su aparition. E tamen li definitiones,
quel il da pri mult paroles, benque sarcastic e negativ, contene advente
un grand parte de veritá. Ma li homes ne ama que on di les li franc
veritá.

Li original edition porta li nómine de «Devil's Dictionary» by
Ambrose Bierce. Ti autor ha publicat numerosi ovres passionant de queles
li principal es un «Historie de soldates e de civilistes» aparit in
1891.

Vi quelc extractes de ti dictionarium:

Absurditá. -- Declaration stant in contradition con vor opinion.

Amico. -- Person quel noi conosse suficentmen por pruntar moné a il, ma
ne sat por prestar it a il. Un gradu de amicitá es nominat levi si su
objecte es povri, e intim si ti-ci es rich e celebri.

Consultar. -- Serchar li aprobation de alqui por un decision quel on ha
ja prendet.

Enoyanto. -- Person quel parla quande on vell desirar que it escuta vos.

Deve. -- To quo pussa nos ínresistibilmen in li direction del profite,
sequente li lineas del desir.

Egoist. -- Person con bass instinctes, quel interessa se a il self plu
quam a noi.

Hospedalitá. -- Vertú quel incita nos a nutrir e a logiar cert persones
quel have null beson de nutritura e de logiment.

Pace. -- Periode de duperíe inter du periodes de combattes.

Patientie. -- Minori forme del desesperantie, mascat in vertú.

Politesse. -- Li max acceptabil del hipocrisies.

Mode(?). Despot quel li sagio ridiculisa ma a quel il obedi.




## Change in li titules del libres

Un danesi bibliotecario ha fat recentmen un inqueste pri li evolution
del titules del libres, e il concludet que anc tis-ci subisse li
influentie del epocas e del changeant guste del letores.

In 180(?)0, li vocabul moral mancat presc nequande sur li frontispicie
del max populari libres.

Li epitet «poetic» conosset poy un grand success in li romantic epoca.
Plu tard li titules esset atinget del maladies del colores; on videt
aparir li yun blanc puellas, li blu ángeles, li azurat cieles. Poy
aparit li ciffrat titules: li N-ro 3 indicat li famosi «trio», li
N-ro 2 li fidel cuples, li N-ro 11 e li N-ro 14 corespondet a romanes in
quel abundat conjurationes.




## Occidental in li comercie

It es interessant constatar quant vivid es li international terminologie
in li lingue del comerciantes. Li plupart del nov nómines selectet del
inventores (Queles totalmen ne conosse Occidental) es ja pur Occidental e conforma
su formation del paroles.

Un de nor colaboratores visitant li ultim «Sviss Contore» in Lausanne
ha notat li sequent nómines designant aparetes recentmen mettet in li
comercie e patentat.

Portator, litt aparate por portar li paccas(?).

Lavator, aparate por lavar li linage.

Renovator, liquide por capilles.

Automatic, horloges Richard.

Mercator, loco de comerciant.

Fixcolor, specie de nov colorante.

It es apen necessi remarcar que li traductiones in Esperanto o Ido de ti
paroles monstra solmen que ti lingues max sovente torna li dorse al
internationalitá in lor derivates. In Occidental, in contrari, ti paroles es
exactimen conform al ingeniosi regul de Wahl usat in li deverbal
derivation.

On memora que, in 50 annus, Esperanto ha lassat in Svissia un sol
nómine, it es li marca de horloges MOVADO. Ti conosset marca coincide
índubitabilmen con li parol esperantic «movado», derivat del verb «mov-i» e
coresponde a nor parol «movement».

Secun li informationes, quel un de nor colaboratores obtenet de un del
fundatores del fabrica, just morit ante poc témpor, li adoption de ti
nómine apare quam curiosi:

____
Li unesim marca de comercie usat por li proprietarios del hodial
interprense FABRIQUES MOVADO esset «sûreté». Li usation de ti marca ne
satisfat a cert dispositiones del legislatura in dominia del marcas
comercial e li directores del firma comprendet li necessitá changear lor
marca de fabrica.

Un del usatores del firma ocupat se pri ti change. Il volet un nómine
caracteristic e facilmen pronunciabil in omni lingues. Il havet li idé
serchar ti nómine in li lingue Esperanto; il comprat un lexico,
trafoliettat it e decovrit li parol «movado» quam equivalent del
francesi
«mouvement».

Ti parol semblat le responder al condition de un marca caracteristic e
pronunciabil e il pro to adoptet ti parol quam nov marca de fabrica por
su interprense!
____

Pri Ido yo conosse un sol marca evocant ti lingue, it es Toblerido. Ti
nómine esset adaptat por designar un specie de chocolate, per li
conosset bernesi fabrica in li epoca quande it usat Ido.

_Fred. Lagnel_




## Tra li presse

Durante li ultim mensus, li sviss presse sembla har ocupat se tre poc
pri li movement interlingual. Li noticies queles venit a nor conossentie
consistet in lor pluparte ex li sempre repetit publication de du o tri
ínsignificant comunicationes de propaganda esperantistic e quel
inserates de Esperanto e basic English.



Li perfid ataccas del Esperantistes (queles, quam nor letores ja save,
inculpat nos esser un specie de quinesim colonne in li movement
mundelingual, subventionat per li National-Socialistes) ha trovat presc
null ecó in li presse. Li grand jurnales de nor land simplicmen ha
ignorat it. Li Tat, de Zürich, in su numeró del 3 sept. 1944, citat
quelc frases ex li pamflete esperantic por caracterisar it quam «infam
metode de combatte del Esperanto-fanaticos», por adjunter: «Noi ne vell
esser si deman alqui vell pretender que Stalin prova mortar, per medie
del Occidental, li Basic English de Churchill in favore de un Russ
mundan... In contrarie a ti jurnales queles reprintat li atacca del
Esperantistes noi pensa que it es li tache del presse stigmatisar un tal
inferior atitude mental.»

Céterimen poc jurnales solmen reprintat li textu del pamflete. Noi
trovat it in li Aargauer Tagblatt e li Limmattaler Tagblatt de
Altstätten (numeró de 23 aug. de ambi jurnales), ma li du redactiones
esset sat loyal publicar anc un detaliat refutation del ataccas scrit de
nor ínfatigabil coidealist Dr. F. Haas (2 e 16 sept. respectivmen.).

Un prolongat discussion developat se in li Appenzeller Zeitung
(Herisau), in un long articul redactional, li acusation esperantic esset
prendet quam base de un tro clar exposite, in quel li argumentes de
Occidental, Esperanto e Basic English es dat in plen objectivitá. Li conclusion
del autor adver es sat pessimistic: tam long quam li grand nationes
refusa usar un lingue artificial, on posse recomandar al yunité de omni
landes aprender solmen li max important lingues del munde. «To vole dir
necos contra li desirabilitá de un simplic e usabil mundelingue», noi
lee in li fine del articul. «Forsan generationes plu rasonabil de
futuri secules va realisar li idés semat per pioneros quam Zamenhof, de
Wahl, etc. Hodie li munde ne ja es matur por ili.» Contra ti atitude
pessimistic un Sr. T-r (nor coidealist major Tanner) defendet Occidental in li
nr del 29 aug. de ti jurnal. Il monstrat precipue que Occidental posse esser
docet quam preparation o fundament del aprension del max important
lingues del munde.




Un grand númere de revúes publicat in plen e acurtat li excellent
articul «Nachkriegsplanung und Welthilfssprache» (Projectes posguerran
e lingue auxiliari
international) de Dr. Haas.

Un extremmen interessant articul, signat G.B., aparit in li Fögl Ladin,
(Samedan, 22 aug.) sub li titul de «il salvamaint dal rumantsch?». Pos
har citat un long passage in Occidental ex un scrite de Dr. Haas, li autor
continua in su lingue matrin: «E ti parol-mixtura deve esser li
salvation de nor idioma? Yo crede que yes, suposit que it ne have li
destin de omni altri provas far marchar un lingue international. Ma si
it have li success maner, alor nor lingue es salvat. Ne que noi posse
star con li manus in tasca o lassar tonnerar, no, alor noi have in plu
li deve apoyar ti lingue international, in maniere que tam bentost quam
possibil it chassa omni altri lingues foren ex nor scoles e ex omni
functiones public e privat queles hodie ancor usa les. Qual bell cose to
vell esser! Li paradise de ante Babilon vell revenir. Partu in terra
romantch on vell audir parlar solmen romantch e Occidental. Nequande li
lingue international vell devenir dangerosi a qualcunc lingue existent.
Li tot avantage vell esser que noi ne vell plu esser obligat ocupar nos
de plur lingues, ma concentrar nos a un lingue foren, e a ti quel omni
homes in li tot munde, vell aprender. Lass nos do esperar lu max bon.»

_Dr. Pg., Basel._




## Testimonie de un demi-fratre

In un esperantistic prospecte titulat «Der gegenwärtige Stand der
Weltsprachebewegung» e scrit de Sr. Rud. Unger de Zürich, noi lee ti
lineas publicat in 1931:

____
...Novial kaum irgendwo ernst genommen werden dürfte. Etwas mehr
Gewicht kommt dem Occidental zu, das 1922 von Prof. De Wahl
herausgegangen wurde, es ist eine ganz geschickt zusammengestellte
Arbeit, die aber dem innern Wesen der Welthilfsprache in keiner Weise
gerecht wird.
____

Do, li grand ínamico de Occidental de hodie qualificat antey nor lingue quam
«tot habilmen combinat labor», ma quel ne merite esser li ver
international lingue. Inter li unesim constatation e li desdignant
conclusion de Sr. Unger existe un contradition quel forsan ne gena un
Esperantist ma quel va astonar li altri homes. Nam un cose «tot
habilmen combinat» in null domenes posse restar long in detra-plan, anc
ne in interlinguistica. Partú it es li max bon procede, li max bon
machine quel es finalmen adoptet, e noi ne vide pro quo li lingues
constructet vell escapar ex ti lege del progress.

It es ver que li atestation de «habil combination», dat a Occidental per su
max ínreductibil adversario in Svissia, data del témpore quande li
extension de nor lingue ne ja menaciat li positiones de Esperanto. Alor Sr.
Unger considerat it con ponderation...Ma li témpores ha mutat!

_Ric Berger_




## Li ultra-son

Li son ne audibil, nominat ultra-son, es un del max recent medies por
tecnic scopes. Ti undes have 20000 vibrationes e plu in un seconde e pro
to ne es audibil del orel homan. Ma ili possede surprisant fisical
qualitás. Ja desde 20 annus on save que tre alt sonas contrari posse
rupter vitres. Ti observationes ha dat orígine a un special scientie.

Hodie li ultra-son es un del max important auxilies in chemic e fisical
laboratorias. It permisse far bollir aqua e scumar sapon. Su aplication
por li examination de materiales de omni sortes es specialmen conosset.
Li max fin fensuras posse esser registrat, nam ili reflexe li undes.

Durant li guerre on ha laborat specialmen intensiv al perfection del
metodes e al multiplication del dominias de aplication del ultra-son. On
descovrit que it permisse descalcear li aqua, ligar plu facilmen
molecules sub su influentie e far morir microbies. In li production de
carburantes it anc lude un eminent rol. Por li hidratation del carbon,
catalisatores es índispensabil. Ili possibilisa e accelera li reactiones
e por trovar les, milles de experimentes esset necessi. Ci ne existe
chemic formules; solmen li experimentes decide. A ti catalisatores nu
adjunte se li ultra-son quel possibilisa reactiones in un gradu
ínconosset til nu.

Sistematic investigationes ha monstrat que li colloidal dissolution del
carbon es tre favorabilmen influentiat per it e que li polimerisation,
to es li concentration de cert molecules a oleos, es accelerat. Per li
calentation de crud benzol sub pression e influentie del ultra-son, con
un frequentie de 350 kilohertz, on successat producter oleo por motores
in li demí del témpore usual. Per li aplication del ultra-son, on posset
fabricar acetaldehid, quel es de grand importantie por li production de
sintetic materies, sub conditiones in quel normalmen un success ne es
possibil. Li rason de su efectivitá es, que ti undes, ne audibil por li
orel homan, fracte molecules, talmen que ili poy posse formar plu
rapidmen e facilmen nov combinationes.

(Secun articules in St. Galler Tagblatt e Schweiz. Kaufmännisches
Zentralblatt, composit de K. Hamburger)



Refar un Europa:

It es evident que plu li comunicationes va devenir facil, plu li
simpaties va devenir grand inter li nationes del terra. Malgré lor
politic odies, ili va tro mult besonar unaltru, talmen que li mutual
bonitá va finalmen superar li national mesquineries.

Novicow, russ economist.




## Subventiones e contributiones recivet (31.1.1945)

Sr. W. Haas, fr. 5.—; H. Leuthold, fr. 10.—; Aug. Erhard, fr.3.—;
Ing. J. Hilse, fr. 2.—; Johalf 11.—; A. Schild, fr. 5.—; G.
Ahlstrand, fr. 5.—; F. Tjernström, fr. 15.—; C. Segersstähl, fr.
3.—; O. Bresin, fr. 2.—; A Kellenberg, fr. 6,50.

Cordialissim mersí a omnes!


## Locos u existe letores de Cosmoglotta

Tre sovente nov interessates a Occidental questiona nos esque existe altri
adeptes de Occidental in lor cité o vicinitá por posser visitar le, conversar
con il pri interlinguistic aferes e mem exercir li parlation in Occidental. Ti
desir es tre comprensibil e noi fortmen incoragea it. Ma, pro que it ne
es nos possibil dar in nor litt revúe li adresses de omni interessates
in Svissia, noi indica almen li locos u trova se hodie un o plur letores
de Cosmoglotta Li adresse complet de tis-ci va esser comunicat pos demanda
adressat al administration in Chapelle-Vaud.

Aarau, aesch, Arlesheim, Basel, Bern, Bettlach, Bevers, Bienne, Buchler
(App.), Buttisholz, Chaux-de-Fonds, Chapelle-Vaud, Chesières, Chiasso,
Chur, Couvetz, Donatyre, Emmenbrücke, Erstfeld, Escholzmett, Fleurier,
Frauenfeld, Freidorf, Genève, Grenchen, Hünibach, Kosthofen, Küsnacht,
Lausanne, Leytron, Locarno, Lugano, Luzern, Montreux, Morges, Neuchâtel,
Olten, Oberburg, Pieterlen, Rotenburg, St. Gallen, Solothurn, Soyères,
Stans, Steckborn, Stettfurt, St. Maurice, St Ursanne, Tavannes, Thun,
Vaduz, Widen, Wil, Winterthur, Yvonand, Zofingen, Zug, Zürich.




## Disco in Occidental just aparit

Noi amemora a nor letores nor ultim edition:

«Discurs in Occidental», per Dr. F. Haas, obtenibil che omni venditor
de discos o che: Institute Occidental in Chapelle-Vaud, por li precie
de fr. 5.05. Ti disco deve mancar che nequel Occidentalist possedent un
gramofon.




## Contenete

- Fusion del interlingues.
- Occidental e li telegrafie.
- Esperanto es un Occidental Lingue.
- Li plancas del pastor Quinche.
- Li svin.
- Li dictionarium del diabol.
- Changes in li titules del libres.
- Occidental in li comercie.
- Tra li presse.
- Testimonie de un demi-fratre.
- Li ultra-son.
- Subventiones.


# Cosmoglotta B 68 (mar 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel 9 56 56) Marte 1945 -- Nró 68 (3)




## Un discussion anglesi pri Basic English

In li bon conosset revúe anglesi NEW STATESMAN AND NATION un tre
interessant discussion pri Basic English ha esset perductet. It esset
comensat per un long articul de sr. Brailsford, quel nomina se «un old
jurnalist migrant», contra li innovation. Li autor ne nega que Basic English mey
haver cert avantages. «Quo ha ganiat un foren, si il mastrisa ti
special forme de anglesi?» il questiona. «On va comprender le partú,
e to es ja mult. Il va posser scrir un satisfant lettre de aferes. Ma
esque su tre limitat parol-tresor va far le capabil comprender li
contenete de un ordinari conversation in quel noi altres parla anglesi
normal? Il ne vell posser leer un roman o un jurnal. On ha calculat,
que medialmen plu quam 25000 diferent paroles trova se in un edition del
TIMES. Con 850 paroles li foren ne vell trovar su via per solmen li
págine principal. Un film parlant o li informationes in li radio vell
confuser le, un drama vell dar li rest.»




Li casu del Anglese vell esser diferent, ma ne plu bon. Naturalmen un
Anglese posse comprender Basic English sin pena. Ma un foren va aprender scrir e
parlar it mult plu facilmen quam noi self posse esperar far to. Noi vell
esser fortiat bannir e supresser li grand majorité del paroles queles
noi usa in omnidial vive. Si noi usa plu quam li 850 admisset paroles,
noi viola li regules del lude. Con grand pena noi posse tirar nos ex li
afere in scrite, si noi sempre have avan nor ocules li págine con li 850
paroles queles sr. Ogden permisse nos e si noi continua consultar su
dictionarium. Ma it vell esser un terribil labor aprender parlar Basic English. In
prim noi vell dever aprender per memorie li liste del 850 paroles, por
esser perfectimen secur queles del paroles venient a nor labies posse
esser usat e queles -- li aplastant majorité -- no. It vell besonar ne
mensus, ma annus, til on posse parlar instinctivmen. Li majorité de noi,
si noi save francesi o german sat bon, pensa in ti lingues pos har
passat poc dies in Francia o Germania. Si on ha comensat
far to it es facil parlar, mem si on ancor fa erras o hesita serchante
li corect paroles. Ma esque un real Anglese jamá posse aprender pensar
in corect Basic English? In prim noi have ti molestant afere del verbes. Si noi
es tentat, subitmen subjugat per un spontan emotion, dir: «Yo ama
te», noi deve gardar nos traducter it in li enoyant «Yo have amore por
te.» Li dama, de su látere, ne deve responder: Yo savet que tu ama me,
ma: «Yo havet conossentie que tu have amore por me.» E to mem ne es
li max grand male.

Il provat traducter un discurse de sr. Churchill in Basic English. Li resultate
esset miserabil: «Yo ne posset obtener li ritme in it, li tot bravore
hat desaparit.» Il prendet un textu quel devet esser plu facil a
traducter: un cante lullatori, «tri ciec muses» -- ma alor li afere
devenit ancor plu desfacil! Li max comun paroles quam «ciec, mus,
fémina, vive», etc. ne trovat se in li dictionarium de sr. Ogden. E,
desesperat, li autor questionat se: «Qui de noi vell esser capabil
improvisar, in rapid conversation, un frase de moderat longore e usant
solmen li permisset paroles, quel significa un mus e null altri animale?»

_Dr. Pollog, Basel._




## Influentie del prenómines sur li destine

Li onomatologic studies pruva que li prenómine influe sur li destine. Li
grand genio del grec antiquitá, Platon, videt in li nómine «un specie
de íneluctabil fatalitá, quel reflecte se in li evenimentes del vive».

«Nomen-omen» (Occidental: nómine-ómine), dit li Latinos, quo significa: un
nómine es un prognostica, it permisse judicar li future de ti quel porta
it. Si on considera, por exemple, li prenómine Charles (o Carl), on va
remarcar que, exceptet Carlomagnus e Charles V, omni reyes de Francia
con ti nómine finit miserabilmen.

Charles II, dit li Calvi, morit intoxicat; Charles li Gross esset
strangulat por har esset deposit; Charles III, dit li Simplic, morit
inprisonat; Charles IV, dit li bell, morit ye 32 annus; Charles VI
esset atinget de folie; Ch. VII lassat se morir de fame; Ch-VIII morit
pro li colpes quel il ha dat a su cap in li castelle de Amboise; Ch. IX
morit ftisic e vorat de remorses ye 24 annus; in fine Ch. X, detronat
in 1830, morit in exilie.

In altri landes: Charles I, rey de Anglia, esset decapitat; Charles II
finit su dies in li povritá; Ch.-Edward Stuart havet un vive
ínfortunosi; Charles-Quint retraet se in un monastere; Charles de
Bourbon esset inprisonat in li castelle de Fontenay-la Comte; Ch. de
Montpensier, mortat durant un assalte; Charles li temerari vorat del
lupes; Ch. de Blais, decapitat; Ch. di Malin combustet tot vivent.,
etc.




## Premie de consolation

On ja ha constatat con astonament que li max eminent lingues auxiliari
esset constructet de matematicos e ne de linguistes. Tre poc
professional linguistes es autor de sistemas, malgré que plu quam 600
lingues international esset creat til hodie. On posse citar inter ili
solmen:

Baermann Ernest, de Erfust, autor de Novilatin, in 1907.

R. de la Brasserie, de Paris, autor de Apoluma, in 1907.

Mik Yushmanov, de Leningrad, autor de Etem, in 1922.

Otto Jespersen, de Kopenhagen, autor de Novial, in 1928.

Franc Lorenz, de San Feliciano (brasil), autor de Mundial, in 1930.

Examinante li contribution interlinguistic del linguistes, on deve
aconosser que it ne aporta multi nov idés, e que it es plu critic quam
constructiv. Ti rol ha esset naturalmen tre util al interlinguistica, e
on posse dir que li libre de Bruggmann e Lesquien: «Kritik der
künstlichen Sprachen», con su anihilant criticas del artificialitá, ha
plu mult fat avansar li problema del lingue international quam li
centenes de projectes imitant Volapük e Esperanto.

Li ultim projecte de un linguist, Mundial, de Sr Lorenz, oferta, tamen,
quelc trates original.

Sr Lorenz, li autor del sistema pri quel noi parla in un altri articul,
es un del rar autores de lingue naturalistic aportant nov idés original
sin consentir se por imitar Occidental e Latino sine Flexione. Il scri in su
lingue:

____
Mi pensa, ke en veri Mundlingue chaki nacion deva finder aliquo simili
a sie propri lingue. Jo (= si?) on conserva terminologie greko-latini di
ciencie, et vokables internasionali europani, it es klari, ke is (=ex)
lingues ne-europani on pova acepter solo poki radikes; ma aliquis is
iles es di use frequenti, et vey (=pro) to iles satisfa le kondicion hus
enunciati. Inter chi-ti radikes, en Mundial, on have, exemplo:
preposicion di, qui es itali, siriaki, et kom posposicion, also (anc)
chini et namaqui; preposicion vey (=pro), qui es chini (mey), simili a
germani «wegen»; konjuncion jo (=se), chini et hindustani; conjuncion
ma, itali et annami; preposition tau (=til), qui es chini (tàu), et
simili a angli to, rusi do, unpo (=kelke, quelco france un peu, italiani
et hispani un poco, chino p'o); chanter (kantar; fr. chanter, chino
ch'ang); kuter (=tranchar; angle cut, chino ke, kot; araba kata; annamo
càt, suahili katà; kafro guata; perso khudan.
____

Ti vise-punctu es interessant; ma to simila un premie de consolation al
orientales o a un osse quel on jetta a un cane por impedir it aboyar tro
fort. Li introduction de chinesi e malayan paroles in un lingue
international diminue simplicmen li comprension por li Europanes sin
auxiliar li Orientales.



Li quelc exemples de concession al Orientales, presentat ci, sembla nos
mem tre regretabil; nam, si also significa anc por li Chineses, it es
misguidant por li Germanes, quel va creder reconosser lor also (do) in
it; si jo fa plesura al Chineses e Hindustanes, in revancha li Hispanes
e Italianos va comprender it quam lor yo e io; chanter ne mem es bon
por li Franceses, nam in F. existe cantate e cantatrice, queles sol li
radica cant posse formar; noi mey anc pensar al expression italian tant
conosset «bel canto». Cuter certimen ne vale tranchar, nam on besona
li radica cute por li pelle apretat del animales e per it is format li
adjectivic cutin.

Noi amemora que un simil tentative combinar oriental e occidental
paroles esset ja fat quelc annus ante sr. Lorenz, de un paster
tchecoslovac sr. Milner in su Cosman. Ma sr. Milter self bentost
aconosset li vanitá de su tentative e adheret a Occidental (in 1928).

Ric Berger.




## Canzon de hiverne



(Ex li antiqui irlandesi lingue [Eire]. Medie del 9-im secul)

Un canzon de presc impressionistic formes. Ti irlandesi poesie es unic
in li medievie. In Europa, solmen in li 19. secul difuset li
impressionisme.

Li traduction es tre ínperfect. Yo ne posset imitar li alitteration, li
rim e li colorite del originale. Yo solmen posset traducter li paroles.
Ad-plu, in presc omni frases, yo devet supleer li copula «es» e li
articul «li», quel manca in li originale irlandesi.

Pronunciation: c=k; s=sh; b=y; th=anglesi.

W. Leuenberger st. teol., Bern



[verse]
____
Scél lem dúib: dordaid dam -- Novas yo have por vu: Cervo cria,
Snigid gam, ro-fáith sam. -- Hiverne niva Exeat Estive.

Gaéth ard úar, isel grian, -- Frigid vente Sole bass
gair a rrith, ruirthech rian -- Provi(?) sat(?) curse Stormeant mare.

Rorúad rath; ro cleth cruth; -- Purpuri filice su bellitá perdit,
ro gab gnáth giugrann guth. -- Savagi ganse cria customalmen.

Ro gab úacht etti én -- Paralisa frigid plumes del avies
aigre ré -- é mo scél. -- Témpor de glacies: Es to mi novas.
____




## Li obstinat vacca

de René Duverne, traductet de Ric Berger ex francesi lingue

Henri Pataillot, un del cultivatores max reputat del village, hat
decidet presentar in li agricultural concurse del chef-cité su gross
vacca e su vaccello. Li vacca nominat se Luciena, por honorar li
veterinario quel hat salvat la del epidemie in li témpor quande ella
self esset vaccella: li veterinario portat li prenómine de Lucien.

Pri li vaccello, il ne ja esset baptisat.

Li distantie a percurrer essent tra long per li rut, Henri Pataillot
comendat al station-chef de tram-way un wagon por animales por
transportar li du specimenes de su stall. Poy il demandat li auxilie de
Charles Vejux e de Antoine Beaulard, su vicinos, por ducter Luciena e su
yuno.

Luciena, grass, corpulent, bon nettat, sin alcun macul sur su nigri
pelle, sequet docilmen li via al station, li cord essent ductet de
Antoine Beaulard. Ma li vaccello, con li ínexperientie e li obstination
de su etá, refusat preterpassar li bronn, malgré li exhortationes de su
proprietario. Ti-ci eat serchar in li feniera un carruche sur quel,
ligat per su quar pedes, li yun vaccello esset plazzat stant. E ti
strangi equipage mettet se in marcha, Vejux pussant li carruche e
Pataillot mantenent con grand pena su vaccello quel semblat abandonar su
equilibrie in chascun moment.

In fine, li tri homes, li du besties e li carre atinget li loc de
inbarcament. On adductet Luciena in prim, sur li elevat platform, avan
quel ja stat li vagon con li porta apert e sur li sam nivel quam li
suol.

It comensat nivar. Tamen, li hiverne hat passat pro quo li mi-marte
venit. Ma marte es li mensu del vent-pluvies, u omni sesones succede se
in un sol die. Pos li pluvie e li sole, un efemeri frigore eveni. E del
nubes, rapidmen format, descendet li flocos serrat.

Luciona arivat proxim li porta del furgon. Ella consentit aproximar se
til que li punte del musel esset in li apertura, poy haltat bruscmen sin
voler far un passu ad-plu.

Ma li animale restat rigid, ínmobil quam un enorm statue de nigri
marmor. Pataillot prendet la per li cornes e traet per su tot forties.




-- Tu va intrar, Luciena, tu ne deve timer, to ne es li buchería, to es
solmen un vagon.

E, pro que li persuasion obtenet null resultate, il abandonat ti metode
e lansat colpos de flagelle sur li flanca de Luciana.

-- To ne vole intrar? Atende un poc, sordid animale!

Li sordad animale ne semblat plu sensibil al brutalitá quam al mildesse.



Ella promenat simplicmen li extremitá de su caude sur su vast costes,
moente placidmen li cap. Li colere invadet Pataillot.

-- Noi ne va posser acter tot sol, suggestet Vejux, yo vole serchar
altri homes por auxiliar nos.

-- Yes, ea serchar les. Solmen ne tarda in via. It es ja tard.

Li nive cadet sempre plu densi. Li dorse del nigri vacca devenit tot
blanc.

-- Ella es devenient un vacca con du colores!, dit Petaillot.

Il succusset su vestimentes sur queles adheret ja li nive e tramplat sur
li plazza por recalentar su pedes. Luciana persistet in su inmobilitá.

Bentost Charles Vejux reaparit, acompaniat de du farmeros complesent. In
sam témpor, li station-chef, un ancian sub-oficero nominat Velociter,
arivat, li manus detra su dorse; contemplant con un mime mocaci ti
scene, quel li virlant flocs circumat.

-- Nu! Nu! Pataillot, it ne functiona ti inbarcament? Ah, quande yo
esset in Algeria...

-- Li soldate ne es vaccas, Velociter, expresset Vejux, sospirante. Li
vaccas es obstinat.

Pataillot ne volet perdir ínutilmen su preciosi minutes. Il ordinat su
auxiliatores: il self e Vejux in li vagon, ante Luciena, chascun tenent
solidmen un orel e un corn, Beaulard e li farmeros detra, pussant per
lor cap e lor brasses. Velociter hat consentit tener li cord del
vaccello, quel hat surtit de su carruche.

Li quin homes developat lor maximum de fortie. Luciene, solidmen apoyat
sur su quar pedes oposit li inertie e ne moet ni un millimetre.

-- Sordid bestie, repetit Pataillot. Sordid bestie de sordid bestie!
Esque to ne es por desgustar vos?

Il ululat un quantitá de qualificatives, queles it vell esser
ínconvenent transscrir ci. Li vacca sempre restat pacibil sub li nive.

Esque tu es scruvat in li suol, specie de negressa?, criat Beaulard,
lansante a ella un colp de ped.

Ni li injurie, ni li colp productet li minim efecte.

Velociter, li station-chef, quel eat vers un amasse de ligne, revenit
con un gross trave de fago, quel il brandisset.

Pataillot, quel hat comprendet li manovre a far, mettet li trave
horizontalmen contra li cruppe de Luciena. Luciena ruminat con
ínnocentie e tranquilitá. Velociter ligat li vaccello al carre.

Mette vos quar detra la, imperat Pataillot. Velociter, prende li
flagelle.



Yo mette me avan ella.

Rabiosimen, il crispat su fingres in li narices del bestie, esperante
persuader la plu bon talmen. Velociter elevat su arm e pro amore a su
ancian mestiere, il juntet li talones:

-- Atention pri li comanda! -- Vu va departer con unitá, hem! Li
unitá, to es li cohesion e li cohesion es li fortie. ... Attention!
... Un, du, ... Attention! ... Tri

Ye li signale, il fat claccar li flagelle sur li vacca, reelevat it, poy
reabassat it con li regularitá del metronom. Con li conviction del
conscienties calm e li ardore del marineros al cabestan, li altres
contraet lor muscules, pussante li trave quel fat un cavation in li cul
de Luciena. Li trave plicat, li muscules detenet se; ma Luciene nequant
avansat.

-- Rascul de bestie, rugit Pataillot, con su fingres plen de saliva. Tu
va intrar o dir pro quo tu ne vole intrar. Nu, mi amicos, recomensa e
recomensa. Ne ti rabiata va haver rason contra inteligent individues.
Pussa! Pussa! contra la, til ella intra!

Omni eforties esset ínutil.

Humidat de sudore, anhelant, ili abandonat li trave quel cadet con un
bruida ínsonori sur li nive ja spess. LI nigri vacca esset, sur li
dorse, plu e plu blanc.

Chascun proposit un stratagema. Beaulard proposit bandar li ocules de
Luciena; il mem ofertat li imensi fulard quadrillat blu e rubi, quel
protectet su col contra li currentes de aer. Provisorimen aciecat,
Luciena manet ínrevocabil.

Pos li instigation del farmeros, on carruchat li vaccello in li vagon.

-- Nu, veni rapid, Luciena, dit Pataillot, de su max dulci voce, tui
micri es ci, tu vide bon, il atende...

Vé! Ti apell al matrin sentimentes del vacca esset van, van quam li
rest...

Vejux, quel hat imaginat picar Luciena con li punte de su cultelle,
recivet un colpe de caude in plen visage. Velociter hastat in su cava
serchar un carotte, ma li vaccello captet it passante.

-- It es extraordinari! balbutiat Pataillot ínquiet. Noi ne deve tro
mult damagear ti animale, pro li concurse de agricultura... Si on vell
posser plazzar la sur rulettes!

Tande Velociter parlat.

-- Noi mey usar li grand medies, pro que li altris fallit. It existe un
radical procede; it es incordar li quar pedes del bestie e portar la in
li vagon.



-- E si on damagea la? dit Pataillot.

-- Noi ne va damagear la; noi va prender precautiones.

-- Bon... Tande, it es necessi haver cordes. Ples gardar Luciena,
Velociter, yo va serchar les.

-- E yo anc!

Quam un sol mann, li quin cultivatores eat rapidmen vers lor respectiv
domes por serchar li necessi cordes. Pataillot extraet de su graniera un
pacca de enorm cables de omni species de calibres, con queles il vell
taclar un tot nave. Pluri galoppones sequet le por assister li
operationes. Li instructor, quel il incontrat, questionat le ca il volet
pender se. Il desdignat responder.

Su auxiliatores, un pos un, rejuntet le, omnes chargeat, e omnes hastat
vers li station.

-- Rascal de bestie, rascal de bestie, repetit sin cessa Pataillot. Mem
si yo vell dever cupar la in micri pezzettes, ella va dever intrar.

Tra li nive, li caye aperit, con li nigri vagon detra. Ma in li límites
del regard, ni vacca, ni gardator.

Velociter just exeat subitmen del vagon.

-- E Luciena? U ella es? criat Pataillot pret a strangular le.

-- Ne colera, dit li ancian militare. Yo sentit me frigid e eat in mi
buró por calidar me. Tande Luciana muit e intrat tot sol in li furgon.

Pataillot precipitat se por vider ca to esset ver. Il considerat stupid,
li vacca nigri, quel leccat su vaccello per grand colpes de lingue. Poy,
prendet de furore, il frappat de su cordes sur li Luciana, quel tornat
su morn ocul vers le:

-- Esque tu ne posset dir antey, que tu volet intrar tot sol? Rascal de
bestie, rascal de bestie!...



ACUSTICA

Li leges del acustica in teatre es totalmen ínconosset. Ch. Garnier,
ante constructer su opera de Paris, hat visitat li max bell scenes de
Europa, esperante trovar profitabil regules; ma il ne successat, nam su
opera have un tre defectosi acustica.

Ad-ultra, li micri sala del concertes del conservatoria de musica in
Paris, manet longmen in un lamentabil statu, nam on timet far perdir a
it su preciosi acustic qualitás si on vell har reparat it. On ne mem
audaciat repicter li mures.




## Tra li presse

Tri interessant publicationes, de queles adver du evoca projectes
nullmen nov, es ancor a signalar. Li NATIONAL ZEITUNG, de Basel,
mentionat in su numeró del 10 aug. que in li principatu de Wales on
pensa al creation de un «Basic Welsh», sequent li exemple del Basic
English. On save que in ti montaniosi districte de Anglia occidental
vive ancor centmillenes de homes, queles parla un idioma celtic e apen o
nullmen comprende Anglesi. Por li beneficie del turistes anglesi
visitant Wales on projecte crear un simplificat Welsh.

In li Landbote (Winterthur, 8 aug.) sr. Adolf Ribi passa revúe del max
important lingues artificial. In contraste a Volapük, Esperanto e Ido,
queles il nomina «sillab-chac», il aprecia li avantage de Occidental, ma
tamen crede ne posser recomandar it. «In li letura de quelc poc
exemples Occidental fat nos li impression de un mi-aprendet Catalan, parlat
per un foren con minimal conossenties gramatical», il remarca con
humor. Il vide li solution del problema mundo-lingual in un sistema
conventionalmen regulat de ideogrammes, un specie de image-scritura, li
signes de quel chascun posse leer con li paroles de su propri lingue. Il
adjunte: «Ma si in facte on vole usar un lingue auxiliari, Occidental
merite li max grand attention.»

Un altri idé noi trova un in articul «Por un nov Esperanto» (Por li
autor, quel ne da su nómine, li parol Esperanto evidentmen es un sinonim
por «lingue universal».; il sembla ne saver que li idioma es ni li
sol, ni li unesim ni li ultim lingue international), in li AZIONE
(Lugano, 22 sept.). Li autor di que por li expression del max important
e necessi notiones 4000 paroles es besonat; si on atribue, per
convention international e in omni lingues, a chascun notion un cifre de
quar númeres, on posse mem expresser 10000 idés. Alor on vell posser
coresponder con chascun hom in li toti munde, si solmen ambi possede li
cexico lingue national-cifres e cifres-lingue national.

Ti du propositiones ha esset ja fat sovente, mem ja ante plu quam du
secules; it es clar que tam un image-scritura quam un sistema de cifres
posse servir solmen al comunicationes in scrite, nequande in parlada,
inter homes de diferent lingues. It es ver que li ideogrammes chinesi,
queles sr. Ribi cita quam exemple, fa possibil que Chineses, Japaneses e
Indochineses posse intercomprender se in scrit e, benque li multi
dialectes chinesi es sovente plu diferent de unaltru quam p.e. Francesi
e Italian, German e Anglesi, e benque Chinesi e Japanese mem apartene a
du totalmen diferent families linguistic. Ma li transition de
ideogrammes a lítteres ha esset un del max grand progresses del
homanité, e in China e Japan it existe un fort movement por
«romanisar», t.e. scrir con latin lítteres, li lingues de ti landes --
it vell esser realmen un farce si noi Europanes vell retrogresser al
ideogrammes. Dr. Pg.




## Orígine de quelc paroles

Mult homes es eternisat in paroles international. Vi alcunes:

Boicot es li nómine de un Irlandese, gerante de dominia, quel, in 1880,
li land-liga proscrit, talmen que nequi plu volet relater con il. Li
siluette recivet ti nómine del francesi ministre del financies
Silhouette, conosset pro su economic sistema, e li micri images quel il
pictet in nigri. Li guillotine es debit al medico Guillotin, li mansarde
al architecte francesi Mansard. In li trincage grog noi trova li nómine
del anglesi admirale quel fat servir a su marineros un mixtura de rum e
calid aqua vice pur rum. Li marineros venjat se, donante a ti trincage
li sur-nómine de lor chef. Li francesi medico Nicot, quel importat li
tabac, dat su nómine ne al plante ma a su toxico. Shrapnell es nominat
secun su inventor, li anglesi colonel shrapnell.

Georgine dat su nómine al russ naturalist Georgi; dalia al sved
botanist Dahl; fuxia al german «patre del plantes» Fuchs; camelia al
jesuit Camelli, quel aportat li camelias de Japan, begonia e magnolia al
francesi botanico Begon e Magnol, peonie al antiqui medico del does
Päon.

Anc landes e cités es eternisat in paroles. Sardine es nominat secun
Sardinia, u ti pisces es captet in amasses. Li canarí, li yelb cantator,
veni del insules Canaries, li fasan es baptet secun li fluvie Phasis u,
secun li legende, li argonautes decovrit it; persic es originalmen un
pom de Persia; cerise e castanie refere li portu-cités Korasus e
Kastana in li rive del Nigri Mare. Magnesie e magnet deriva del peninsul
Magnesia.

On anc pretende que cupre deriva del insul Chipre; turquese, preciosi
petre, es derivat de Turkia, u, ad-ver it ne esset trovat ma inportat de
Persia. Damasc es nominat secun li cité Damas; musline secun li cité
Mosul sur li rivere Tigris; gaze secun li cité Gaza; tulle secun Tulle
in Nord Froncia, u it esset fabricat in prim; satin secun li portu
Zaitun. On di finalmen que li bayonetta esset usat in prim durante li
assalte del franci cité, nominat Bayonne.



JURNALE CON UNIC PERSONALE IN NORVEGIA

Ante li present guerre existet in Norvegia un tre particulari semanale,
quel incontrat sempre grand successe, pro que it dat solmen norvegian
informationes concernent ni li politica, ni li religion, ni li guerre.
To evitat a it mult «incidentes» con li censura!

«NU» -- to esset li titul del jurnale -- havet un altri originalitá: it
ha esset fundat in 1901 de Knut Malhun, quel restat sempre li sol
director, redactor, ilustrator e...venditor. Malhun e su jurnale ha nu
morit.




## Ínconscient usation de Occidental

Li document 127. del SAPO parla pri li facte que li comun tecnic
evolution in li tot occidental hemisfere ducte anc automaticmen a un
«reciproc» osmose del principal europan lingues. Ti procede sempre
continua e it es certimen interessant examinar de témpor a témpor denov
su statu de evolution. Por tis, quel considera Occidental quam tro
romanic, it es util constatar que anc li lingue german ne posse escapar
de ti procede de «occidentalisation».

Recentimen li sviss «Liga del Gotthard», un politic organisation, ha
distribuet a omni menages de multi cités un propaganda-brochur in lingue
german, ex quel noi extracte li sequent frases:

____
Wir sind ebensosehr gegen die totalitäre Politik der Ideologen wie
auch gegen die partielle Politik der Opportunisten und reinen
Interessenvortreter. Wir sind keine Bewegung der Mitte und der
KOMPROMISSE, sonder wir vertreten eine neue schöpferische, vom zentralen
Fundement der eidgenössischen Idee ausgehende Politik der wahren
föderalistischen Zusammenarbeit.
____

Ne li politic, ma solmen li linguistic signification de ti passage
interessa nos. Noi ha sublineat omni vocabules queles have un Occidental
radica, e a nor astonament constata quant grand es li percentage del
vocabules, quel solmen per ortografic detallies distinte se del original
Occidental paroles.

Del 47 vocabules contenat in ti frases, 13 i.e. circa 25%, contene Occidental
radicas. Li max grand parte del non-Occidental vocabules es pronomines,
adjectives, articules, etc., i.e. de secundari importantie. Ili es
vocabules auxiliari, quel sempre repeti se e ne expresse li specific idé
del frase. Ti-ci es preferibilmen contenet in li substantives, e si noi
conta lor númere, noi trova 12, de queles 9 contene Occidental radicas, i.e.
75%.

Noi accentua li faacte que ti specimen ne es prendet ex un scientic
articul, in quel li usation de international paroles ne vell esser
astonant, ma it trova se in un politic propaganda-brochur, quel es
distribuet al tot population, e do deve e vole esser populari. Ti nov
practic exemple prova un vez in plu quant li lingue german es sempre plu
invadet de international (=occidental) expressiones, e que ne solmen li
romanic, ma anc li germanic popules ja parla un specie de Occidental,
quel solmen ancor deve esser purificat de nos.

K. Hamburger, St. Gallen.




## Benefation del libres

Li libres fa nos adportar li solitá. Ili auxilia nos obliviar li duritá
del homes e del coses, calma nor passiones e nor sucies, e indormi nor
ínquietá.




## Woerterbuch Occidental-Deutsch und Deutsch-Occidental

In un reunion in Bern, in januar 1945, esset fixat li plan de edition
del nov dictionarium «Occidenta-Deutsch e Deutsch-Occidental», de sr.
A. Matejka.

Secun nor prevision li libre va haver 160 págines, formate de
Cosmoglotta. Printat in córpor 8 in tri columnes, it va esser un del max
complet dictionariums de Occidental.

Ho-moment, plur persones labora al ultim revisiones e noi espera que pos
poc semanes, it va esser possibil dar li manuscrite al printería.

Li precie de ti dictionarium va esser fr. 5.—, sviss impostes e porte
includet, por le exemplare brochat. It ne es certi que noi va vendir anc
li exemplare ligat; si to vell esser li casu, noi ha previdet li precie
de 7.— fr.

Ja nu on posse far li comende al: Institute Occidental de Chapelle-Vd,
e informar it ca eventualmen on desira li exemplare ligat. Talmen, noi
va vider quant pro cent del comendes concerne li ligat exemplares.

Ti nov edition, desde long atendet, va esser max util e permisser a nor
movement far un nov passu ad-avan!




## Cosmoglotta printat

Actualmen on posse inviar printates solmen a Svedia e noi ne save til
ancor quande. Por altri landes li posta refusa transmisser qualcunc
printates. Noi deve do atender li retorne del normal relationes por
posser recomensar li edition printat de Cosmoglotta. Nor letores mey
patientar ancor, pensante que noi ne posse hastar li evenimentes.




## Contene

- Un discussion anglesi pri Basic English, de Dr. Pollog.
- Influentie del pronómines sur li destine.
- Premie de consolation, de R. Berger
- Canzone de hiverne, de W. Louenberger.
- Li obstinat vacca, de R. Duverne.
- Tra li presse, de Dr. Pollog.
- Origine de quelc paroles.
- Jurnale con unic personale.
- Inconscient usation de Occidental, de K. Hamburger.


# Cosmoglotta B 69 (apr 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Abonnament líber. Postchec-contos: SVISSIA:11.1969. SVEDIA: Stockholm
743 95

Serie B, poligrafat. April 1945 -- Nró 69(4)



RIMARIUM IN OCCIDENTAL (DICT. DEL FINALES.)

Atention, ples ne far duplic labor!

Un rimarium o «dictionarium del rimes» es un instrument de labor
índispensabil por li poetes e existe ja in omni lingues civilisat del
terra. On publicat un tal libre anc in Esperanto e in Ido. Til hodie
Occidental ne possedet it, ma sr. Federn comensat composir li líttere A in
1938. Ti unesim liste, quel restat in Chapelle, dat nos li idé
interprender ti grand labor quel es hodie finit. Presc omni paroles de
Occidental es nu classificat, in prim in 5 grandi partes corespondent al 5
vocales a, e, i, o, u, e poy secun li finales, conformimen al habitual
órdine del lexicos de rimes.

Por scrir li complet listes noi utilisat un lexico francesi de rimes e
anc li Rimaro in Ido, de J. Guignon in 1928.

Si noi accelerat li perfinition de ti ovre, benque li epoca ne es tre
favorabil al poetic preoccupationes, to esset pro que noi besonat
complet listes de finales por li standardisation interprendet del
Interimari Academie.

Ti enormi labor essent fat, noi avisa nor colaboratores ne recomensar
it, por evitar un ínutil perde de témpor.

Nor manuscrite deve esser ancor revidet e completat ci e ta. Poy it va
esser publicat pos li fine del guerre, por li besones e li plesura del
futur poetes de Occidental.

Li amatores posse obtener in presta, durante un mensu, li manuscrite de
ti rimarium, adressante se al autor Ric Berger, professor in Morges,
Svissia.




## Sententies

[quote, Masaryc]
____

Li activ amore suposi conossentie del proximes e de noi self, por que
on remarca to, quo manca e a qui it manca.

____

[quote, La Bruyère]
____

Li olde inamorat es un grandi misformation del natura.

____

[quote, La Rochefoucault]
____

Li veritá ne producte tant bon efectes in li munde quant su
semblantie: producte male.

____

(Trad. de A.E. Cortinas, Lugano.)




## Esque vermen Occidental es caotic?

(Ti articul es li ultim quel li autor de Occidental scrit por Cosmoglotta ante
li guerre.)

To emfasa sempre nor demifratres, e demonstra to per exemples trovat in
ti o altri articul, trovat in un de nor revúes.

Ma to ne es li culpe de Occidental self, ma plu de su usatores e
specialmen de Franceses o Angleses, o persones pensant que li lingue
international deve esser un mixtion de ti du lingues: Ili pensa que
omnicos trovat in un o altri de ti lingues, o mem in ambi, es
international. To es un fundamental erra, specialmen si ti formes
representa ancor exceptiones e ínregularitás in li sistema de
Occidental.

Noi ne deve obliviar que just ti du grand lingues (o plu rect li popules
parlant les), have null interesse pri un L.I. Just in contrari, nam ambi
aspira por su propri lingue devenir L.I. Do li L.I. va esser introductet
ne per ti popules, ma just per li altres, i.e. li micri popules europan,
e li grand popules ne anglo-romanic. Ma naturalmen ne contra li
resistentie de ti grand popules. To significa que it va esser
introductet per lor passiv reception de it. It es, li L.I. deve esser
tal, que it va esser comprensibil por ili sin grand studie, quasi in
unesim vide. Ma to naturalmen ne significa que li L.I. va esser un mixti
L.F. Yo ha multvez emfasat li necessitá de un clar autonomie por chascun
realmen vivent lingue, it es, just to, quo es contrari al cáos! Li L.I.
deve esser quant possibil clar e regulari, sin perdir naturalitá. Quo es
naturalitá? It es li sequentie al leges natural. Til aparition de
Occidental on pensat, que it es suficent que li L.I. mey rigorosimen
sequer li leges, queles on statuet arbitrarimen, o secun superficial
exploration.

Li juristica statue leges, queles on deve sequer! Li vive obedi al
leges natural queles noi deve aprender, por, sequente les, posser acter
sin damage.




Tal es anc li case con li cáos in Occidental. In li L.I. it ne lice
statuer un lege e sequer it automaticmen, sin egardar, ca ti lege es
conform con li factic existent leges in li lingues, queles es li
parentes de Occidental. Specialmen to concerne li derivation in Occidental e ci
principalmen li derivation per afixes. Just pro to ti special dominia
postula un tre subtil e minuciosi exploration! In facte noi have un tre
grand númere de sufixes usat in omni grand lingues, adver ne sempre in
unitari metode. Ma to ancor ne da nos li jure electet un del sinonimic
sufixes e forjettar a interdicter omni altres. Li cose es, que li
psicologic diferentie ne sempre posse desaparir. Existe casus u ili es
afin, e on posse usar sin grand damage li un o li altri. Adplu certi
lingues prefere un del sufixes e li altres un altri. Ma li facte es que
omni sufixes es usat
in cert ocasiones che omni grand europan popules. Just pro to mi labor
de mult annus consistet in trovar li ver primari intrinsic sense e
signification de chascun sufixe.

Regretabilmen un grand númere de nor coidealistes, specialmen romanides
e anglesi-parlantes usa li sufixes secun analogie in lor propri lingue.
To naturalmen ne es rect e just producte li anarchie semblant, ma li
mastros del parol es rar, e noi ne have un policie o medie fortiativ
quel vell obligar li coidealistes usar in chascun casu li rect sufixes.
Pro to eveni casus queles es monstrat in li conosset libre «les faux
amis», in quel on posse vider que tre simil paroles in F e A, sovente
have un tre diferent sense, quo p. ex. ha causat diversi juridic
desfacilitás in comentation de singul de tractates international.

Pro to it es anc absolut necessi in un L.I. que li forme usat ne mey
evocar dubitationes. Just to esset un del principies quel ductet Ido sur
un pretendet logic via, quel tamen esset fals, proque it sequet li
matematic-juristic logica, ma ne ti del psicologie reyent in li natural
lingues.

On nu have sovente expresset li desir que on mey stabilisar li formes de
Occidental, por que chascun mey saver quel forme inter li pluri usat es
li just e rect. De altri vise-punctu it tamen sembla bon ne sequer li
juridic metode de interdiction, quo por ex. in Ido sr. Kurt Feder in
chascun numeró del jurnal Progresso indicat li erras del diversi
scritores, just quam in preceptor de scol, quel corecte li labores de su
disciplos. Li tragi-comedie ci ancor consistet in to, que secun li (??)
del Ido-leges, sr Feder esset rect, ma li scritores esset rect in
usation del natural formes perhorrescet in Ido.

Ma certimen noi va dever sequer in nor revúes e specialmen in li oficial
revúe, e in li circulares de nor organisation un Occidental quel noi
judica modellic, e almen evitar tro fort e sovente usat formes errativ.

Pro to it nu sembla rect e util monstrar ci li max sovente usat falsi
formes, specialmen in li divers-usation de sufixes.

Tal sovente falsi usat sufixes es -age, -ment secun maniere A.F.

Li minutiosi exploration de ti sufixes ha monstrat, que li signification
de ili ne es totalmen li sam quam ti de -t-ion.

Specialmen un grand confusion es che li usation del sufixe -age secun
usanties in A. e F. It es un grand diferentie anc in F, ca on junte it a
un radica verbal o nominal. Con verbes it have un sense afin a -t-ion,
benque ne absolut identic. Con nómines it have un sense colectiv, un nov
totalité, fat de coses representat del radica. P. ex. plumage es li
totalité organisat de omni plumes de un avie, o un ornament fat de
plumes.



Pro to li parol «printage» sovente usat de nor coidealistes secun mal
idistic acustomation choca in Occidental. On deve dir «printate» o «cose
printat», pro que printar es un verbe.

Recti derivationes in Occidental vell esser herbage, boscage, branchage,
trelliage, foliage, plumage, vicinage, fenestrage, vitrage, parquettage,
lactage, fructage, plantage, nubage, rotage, village, paccage, bandage,
etc.

Ma anc che verbes, u on posse usar -age, ti sufixe ne es absolut identic
con -t-ion.

In li lingue Fr. it sovente have li sense de nor sufixe a-da, -i-da,
quel indica un certi duration, o sovente un industrial activitá. It es
plu concret durante que -tion es plu abstracti. In F. li inpossibilitá
diferentiar ti du significationes de age ducte a to que por exemple li
parol filage have du diferent significationes. Derivat de fil (subst.)
filage significa li mestiere filar. Tal casus es tre sovente in Fr. Li
necessi claritá in un L.I. quam foren lingue postula ci un
diferentiation e distintion corecti. Ad-plu li lingue F. usa li sufixe
-age in tro abundant maniere u li altri lingues usa altri sufixes. In F.
it ha devenit un general sufixe quel posse significar quasi omnicos:
action, activitá, facte, qualitá, concret resultate del activitá, moné,
recompense, jure, loc, alquicos fat ex li radica primitiv, utensil o
medie, colective, o mem absolut ínprecibil abstractes, quam p.ex.
«fillage», quo significa circa: statu de virginitá o de «ne esser
maritat». It es clar que un tal cameleonatri sufixe deve esser usat tre
cautmen, just proque non-franceses ne posse sempre divinar quo it posse
significar!

Pro to it sembla me desirabil restricter li usation verbal de -age quant
possibil e retener it solmen por absolut international paroles, e por
modificar li sense, si -t-ion absolutmen ne vell expresser lu desirat.

P.ex. del parol usar noi vell posser derivar usa, usation, usantie,
usage, usu. It vell esser strangi parlar pri li «usu de un instrument»
o li «usation de un traditional more, ceremonie, etc.»

It sembla que li normal ordinari sense (substantivation del verbe usar)
max bon deve esser expresset per li forme usation o plu curt usa, pri un
traditional more, ceremonie, etc., on vell parlar pri un usage o plu bon
usantie.

(va continuar)



Morale es li sume de nor customes. On ne posse asserter que altri
persones es sin morale pro que ili have altri customes.

Bernard Shaw.




## Quel textus selecter in li propaganda?

Li propagatores de Occidental es sovente embarassat in li selection de
textus comparativ monstrante li plu grandi naturalitá de nor lingue.
Desirante presentar un textu conosset, alcunes prende li Pater Noster.
Ma ti textu have li desavantage contener tro multi imperatives e ne
presentar ti paroles derivat in quel just Occidental es superior a su
concurrentes pri su naturalitá e regularitá.

Nor colaborator, Dr. Pollog de Basel, in un recent lettre adressat a un
nov adepte, da tre bon consilies, ex quel noi cita li passage sequent:

____
Yo vell fortimen desconsiliar selecter quam textu comparativ in
diferent lingues auxiliari just li [Te Deum]. Secun mi opinion on ne
posse judicar li usabilitá o bellitá de un lingue ex li traduction de un
pezze de poesie, nam yo crede que poesie es in funde íntraductibil. Si
vu lee atentivmen li textus latin e german, vu certimen va reciver li
conviction que li solemnitá sonori del originale es rendit solmen tre
íncompletmen e ínsuficentmen in li traduction. Ad-plu li pezze ne es tre
apti pro li facte que it contene tro poc paroles: li du ultim lineas es
solmen un repetition del triesim linea. Yo vell proposir prender quam
textu comparativ un passu ex qualcunc articul de jurnal, preferibilmen
de caractere politic o economic, o anc linguistic. To vell anc max bon
demonstrar li practic usabilitá de Occidental, nam li afere de aplication de
nor lingue certimen es in prim loc li vive omnidial.
____

Noi completmen concorda con ti opinion. Quande on inserte exemples in
Occidental, it es preferibil selecter un textu in raporte con li dominia de
activitá del letores. A un jurnal comercial on oferta un textu pri
economie, trafica, etc., a un jurnale medicinic: textus pri higiene,
dentari arte, etc., a un jurnale pedagogic: novas pri scoles in
extrania, nov metodes de docentie, etc.



ESQUE IT EXISTE ANECDOTES VERMEN NOV?

Li professor Field es un hom quel ha passat su vive in collectionar
anecdotes, drolli idés, etc.

Pos analise, il arivat al conclusion que it existe in ti amasse null nov
idé. Li histories e li maxim drolli situationes reducte se a 400 tipes,
old quam Herod, provenient de omni rasses e omni lingues. Chascun
generation renova les secun su propri cocine e to sufice por far rider
li munde.




## Li vive pende a un fil

Raconte de A.E. Cortinas, Lugano.

In 1872 un yun studiante, apen arivat del provincia, vagat in li strades
de Wien, serchante un chambre moblat. Il ja hat regardat multes, tamen
ili ne pleset le; li un semblat tro micri e obscur, li altri tro car.
Il vell har prendet un bell chambre proxim al Via Carintia, si li
patrona ne hat oposit le ínsuperabil desfacilitás. Ella esset vidua de
un director, un certi Schorn -- yo ne save quel specie de director!, e
fierissim haver quam locatarios sempre persones de alt range. Pro to it
ne es astonant que ella sulcat se li nase audiente que li nov aspirante
esset studiante. Nam li studiantes, quam on di, have li custom viver
frivolmen al custas del altres, e ili mem nequande possede li medies
necessi por lor subsistentie. Tamen ella monstrat le li chambre. Ti
locale presentat un bell aspecte e li studiante esset tot content; ma
quande li vidua indicat li precie, sixant florenes por mense, li yun
mann devenit perplexi. Il petit la reducter li summa fixat, hante
calculat payar la admaxim quarant florenes. Li seniora, de su látere, ne
concordat pri to. Secun su assertion, li anteyan locatarios hat payat ti
precie sin alcun objection. Comprensibilmen, ili omnes esset persones
distint e de bon condition, por exemple oficeros e functionarios
superior. Ma anc pro un altri rason sra Schorn ja ne posset decider se
definitivmen. Un colonel hat esset che ella e lassat su visit-carte,
promessente que il va retrovenir in véspere por dar un response.

-- Ma si vu vole atender til deman, adjuntet li seniora, demanda denov;
e in ti casu que li chambre va esser ancor líber, noi forsan posse
concordar. Interim vu mey dar me ja vor adresse.

Li studiante resignat se al ínevitabil situation. Sin dúbit un colonel
esset plu capabil payar un tal precie de location quam il. Ma quo far?
Bell e modic chambres existet tre poc.

In li sequent die, il mettet se denov in via al quartere u habitat
seniora Schorn. Il ne plu havet témpor a perdir e volet arangear li
afere per omni custas.

In li comensa del Via Carinthia fat se perceptibil un odore de
brulatura. Li studiante videt concurrer un turbul curiosi, e alcun
passantes dit le, respondente a su question, que ci hat explodet un
incendie. In facte, anc il remarcat li edificie tot in flammes e li
pumperos quel efortiat se domitar li foy. Ma bentost li passage devenit
ínpossibil.




Ho-instant, li yun mann sentit que alqui tirat le per li manche. Il
tornat se e videt un senior tenui quam un bastonette, quel con alcun
desfacilitá, pro esser balbutiant, lansat le li paroles: Pardon,
senior, yo es colocatorio del sra
Sch...orn. Yo ha vedit vos yer qua...nde vu press...et li son...ette
por de...man...dar por li ch...ambre. Nu yo de...ve dir vos in li
nómine del se...niora que...

-- Atention! Via apert! Li pumperos interruptet le, plazzante li tub
sur li pavament e fixante it al hidrante. Omni homes retrocedet, anc li
studiante e li hom balbutiant. Ambi retirat in diferent directiones,
obliviante se unaltru, por un moment. Li yun mann tornat se e serchat li
missagero ínatendet inter li homes, ma quande il volet avansar du
policistes cludet li strad. In consequentie, tis quel volet ear al
oposit quartero esset fortiat far un detorne.

Talmen il passat tre un strad presc paralel a ti situat al brulant
edificie. Ma perveniente al Via Dorotea il haltat subitmen. Li luce del
laternes iluminat un placate subpendet apu li porta de un alti dom e
informant li publica que ci es luabil un chambre moblat.

Li studiante ne hesitat un sol instante. Forsan il vell trovar li
logiment desirat. In grand haste il ascendet li scaliere.

Li fortun favorisat le. Anc ti-ci altri chambre pleset le mult, e ad-plu
it havet li avantage custar solmen quarant florenes, in conformitá a su
desir. Li yun mann prendet it sin scrupules. Il conversat ancor un poc
con su futuri locanta, seniora Heferl, quel hat venit de un cité de
Stiria con su marito, functionario in retraida, e su filia; li ultim,
un jolli puella de duant annus e nominat Wizzi, intrat e partiprendet in
li parlada. Li studiante cambiat quelc paroles con ella, durante que li
matre abandonat li chambre por ocupar se pri domestic labores. Tamen il
interessat se strax plu mult al filia quam al matre.

Il retornat strax al hotel u il habitat provisorimen, con li intention
inpaccar su coffre. Ta, il trovat sur li table un lettre scrit del sra
Schorn. Li vidua ofertat le denov su chambre, nam li colonel hat
desaparit pos har introductet con se, in li véspere precedent e
ínmediatmen pos su intrada, un fémina. Poy in matina li chambre exhalat
un terribil fum productet durante li nocte.

-- Yo vell esser inclinat, ella scrit, reducter li precie a quinant
florenes.

-- Ancor deci florenes plu quam li summa quel yo paya nu!, dit li yun
mann subridente. E sin puella!

Tre content il prendet possession de su nov logí, meditante pri to, a
quant strangi hasardes il debit li resultate de su serchas.

Li studiante esset mi patre e li filia del locanta devenit mi matre.

Si li vidua Schorn ne hat electet li colonel por locatario, si li precie
de su chambre ne hat esset tro alt, si li sam índecenties hat evenit un
die antey, si ne hat explodet un incendie, si mi patre hat fat un altri
curve, si un interessate por li chambre del Via Dorotea hat venit un
moment plu tost, -- tande li narrator de ti historie ne vell viver e in
consequentie ne vell haver li plesura racontar it vos hodie.




## Li storm-avie

Super grisi planage del mare li vente acumula li nubes. Inter li nubes e
li mare fiermen planea li storm-avie, simileant al nigri fúlmine.

Nu, it tucha per su alie li unde, nu quam un projectil vole al nubes,
cria, e li nubes audi li joya in ti audaci criada del avie.

In ti criada es li sete por li storme! Li fortie del colere, li flamme
del passion e li certitá del victorie li nubes audi in ti criada.

Li movettes avan li storme gemi -- gemi, chancela se súper li mare e es
pret celar til sur li grunde su terrore avan li storme.

Anc li columbes gemi -- a les, al columbes es ínaccessibil li voluptá del
vital combattes: a les terre li battes del tónnere.

Li stulti pinguine cela su grassi córpor in li roccage... Solmen fieri
storm-avie planea audaciosimen e líbermen súper li mare, quel es
grisatri pro li scum!

Sempre plu tenebrosimen e plu bassimen descende li nubes al marin grunde
-- e li undes infla se in li altore vers li tónnere.

Li tónnere resona. Li vente rapte un cumul del undes in su dur
circumbrassa e jetta les con li elan in furiosi colore sur li roccage
fractent li smeraldin masse in púlvere.

Li storm-avie simileant al nigri fúlmine, planca con li criada, quam li
projectil perfora li nubes, su ale tira li scum del undes.

Talmen planea quam un demon -- fier, nigri, ni demon del storme -- a it
ride e gemi... it ride al nubes, plora in li joya!

In li colore del tónnere -- il, vigil demon -- long audi li fatiga, il
save certimen, que li nubes ne va covrir li sole -- no, ne va covrir!

Li vente soffla ... Li tónnere resona ...

Li cumules del undes quam blu flamme luce súper li abisse. Li mare
chassa li projectiles del fúlmines e extinte les in su profundore. Quam
foyosi serpentes repte in li mare, evanesce li reflexes de ti fúlmine.

Li storme, bentost, va tonnerar li storme!

Ti audaciosi storm-avie fiermen planea inter li fúlmines súper colerant
rugient mare; to cria li profeto del victorie:

Mey plu fortimen tonnerar li storme! ...

(de Maxim Gorki, traductet del russ Fr. Musil, Tchecosl.)




## Frequentie comparat del sones in li lingues national

Li max frequent consonantes in german es presc li sam in francesi; ili
es in german: d, si, t, r, n, in francesi d, s, t, r, l; li grand
frequentie de l in francesi explica de in parte per li númere
considerabil de le, la, les, ti del n in german per li numerosi
terminationes con n del verbes, adjectives e substantives.

Por du textus de tam longore, existe in francesi 969 vocales e 1366
consonantes, e in german 815 vocales e 1529 consonantes.

It ne existe exacti corespondentie por li númere de chascun labiale
prendet isolatmen; ma si on addi les on trova in german 243, in
francesi 258, to es un remarcabil corespondentie. Por li dentales li
summas es in german 812, in francesi 728; li corespondentie permane do.
Li númere del r, del s es circa li sam: 201 r e 148 s in german, 192 r
e 122 s in francesi. On trova plu multi gutturales in german quam in
francesi, 169 contra 100.

In anglesi li max frequent consonantes es do l, r, d, s, n, t; inter ti
6 consonantes noi retrova 4 de ili: r, d, s, t, queles, quam noi videt
ja it, es li max frequent egalmen in german o in francesi. Li j e li t
es rar in anglesi; de to noi trae li conclusion que ili tende a
desaparir.

In italian li max frequent vocales es ancor a, e, i, a queles on deve
junter li o. Inter li max frequent consonantes es s, d, r, t.

In hispan, in russ e in hungaresi sam cose quam in italian.




## On scri nos



____
Yo comprat un «Complet manuale de Esperanto», por studiar ti lingue ex
prim fonte. Yo admirat li astonant simplicitá de ti lingue...Ma li
miserabil parolformationes repugnat me directimen. Aprender un tal
lingue! no! Tam plu, proque in li fine de ti «complet» manuale esset
indicat, que on mey perlaborar un plu grand, bon ovre, por mastrisar li
lingue...

Pos to yo fat venir rapidissim quelc prospectes del Occidental-Centrale
de Winterthur, por orientar me pri ti munde-lingue. Li brochura de Dr.
Fritz Haas: «Pro quo Occidental es li definitiv munde-lingue auxiliari?»
dat me un profundi clarification. Yo esset plen de entusiasme e fat
propaganda in li circules de mi colegos con li successe, que plures
concedet que Occidental es unic e tant natural. Anc un professor de francesi,
quel totmen ne esset favorabil al lingues constructet, opine, que Occidental
es nu un tot altri cose quam li til nu solmen conosset Esperanto.
____




## Sifflada, branche de instruction!

Ah! in fine, omni scolero va exclamar. In un tal scol anc yo desira
esser. Regretabilmen to ne es possibil, nam til nu existe solmen un sol
scol, quel ha audaciat etablisser sifflada quam regulari branche del
instruction. Ti scol es Scol Real Superior in Bangs (Texas). Per li
introduction del obligatori siffla-cursu li corpo del instructores in
facte perseque pedagogic scopes. Nam ili opine que sifflada mantene li
scolero in bon humore e forprende de il li timore de examination. Qui in
desfacil situationes posse sifflar, vermen fort e cordialmen, ti-ci es
un habil mann. Il ne es tam facil a depresser quam un hom, quel ea su li
via de su vive con tragic fisionomie e besona esser recomfortat. Li
preceptores de ti Texas-scol es convictet que ti aplicat filosofie va
esser por omni scoleros del institute un gania por li tot vive.

_(Ex anglesi trad. Dr. Nidecker, Basel)_


## Inquietitás del capitanes de naves

Un companie de navigation, li American Export, interprende ancor li
trafica inter Europa e U.S.A. Recentimen interviuvat li capital Kuhne,
comandant li nave «Excambion», respondet que su principal cuida
durante li traversadas esset ni li mines ni li submarines, ni li
aviones.



«It es, il explicat, li problema plazzar li passageros in li
manja-sala. On deve cuidar ya que passageros apartenent al nationes in
guerre ne trova se un apu li altre».

Li steward, quel comisse plazzar li passageros adjuntet:

«Li solis con queles yo nequande have trublas es li Americanes. Ili
manja apu quicunc si solmen ili have fame.»


## Color del vocales

In su libre publicat in francesi pri «li expression del emotiones in li
lingue», Sr Bourdon explica talmen li impression evocat del vocales in li
lingue francesi.

Li son u evoca generalmen li idé de alquo nigri e trist pro que it trova
se in paroles quam «lourd, trou, hibou, houhou (cri del ul)».

Li a, quel on emisse con un grand apertura del bocca, tende pro to a
avocar li idé de alquo grand quel dilata se e quel eclata.

To es confirmat del german autor Fechner in su «Vorschule der
Aesthetik». Fechner scri in facte: a, e, i, apare quam plu clar, o, u,
quam plu obscur.

It vell esser interessant conosser li impression fat del vocales in Occidental
sur li homes apartenent a altri nationes. Esque it es li sam quam in
francesi?




## Tra li presse

Li nró de januar 1945 del Revúe internationale de stenographie editet in
Bienne ha publicat un grand articul, scrit de R. Berger, e exposient li
historie e li problema de Occidental, acompaniat de un portrete de E. de Wahl
in uniforme de oficero del ancian russ marine.

Li caderne nró 1/2 del revúe «Die Friedens-Warte», aparient in Zürich,
contene 3 plen págines consacrat al problema del lingue international.
Li autor de ti magistral resuma es sr. Matejka, presidente del Occidental-Union.

Cive del munde, organ local del Occidentalistes de St Gallen, anuncia li
creation in ti cité de un biblioteca de Occidental, quel va prestar
libres pri li question del L.I.. Un catalog va esser composit. Li
interessates posse demandar informationes a sr. Kurt Hamburger, St.
Gallen, St. Leonardstr. 69.

Li sved Occidentalist, organ del sved Occidental societé, consacra su numeró
de januar 1945 al problema del accentuation. It anc mentiona un projecte
de L.I. debit a un sved lector, Sr. Heimar in Orebro, e li divergenties
aparit in Esperanto concernent li sufixe -ujo.

Une langue pour l'Europe nouvelle, es un brochura de propaganda in
francesi quel va aparir pos du mensus, editet de nor Centrale de
Chapelle. Redactet de R. Berger, it va esser illustrat e va dar un
resumate del actual situation interlinguistic.

L'Essor, de Genève, Bimensuale redactet del conosset pionero
esperantistic Edmond Privat, publicat in januar un tre bon articul:
«Esperanto o Basic English», quel conclude contra ti duesim lingue e
recomanda Esperanto in quel it trova omni qualitás, ma sin citar un sol
linea in ti lingue.

E li rason? On ha ja divinat it! Pro que li famosi chapelat lítteres
de Esperanto es íntrovabil in li printerías, mem pos 50 annus de intensi
propaganda. In Svissia, in omni casus, in li 30 annus durante queles yo
sequet atentivmen li eforties fat por difuser Esperanto, yo ne memora har
videt un sol vez un textu in Esperanto in li neutral jurnales, exceptet
tis, quel yo self insertet in 1913 in un diale de La Chaux-de-Fonds,
quande yo esset Esperantist; ma li afere ne esset facil e postulat presc
acrobateries, nam yo devet vicear ti infernal 6 chapelat lítteres per
combinationes desfigurant li lingue abominabilmen. Esque vermen on posse
nominar practic e universal un lingue de quel on ne mem posse monstrar 3
lineas al publica?

_R. Bg._




## Sved homonimes

In un total population de 6 milliones e demí de habitantes, on trova in
Svedia decenes de milles de persones havent li sam nómine. Ti facte crea
multi miscomprenses e embarassant situationes, sin contar li perdes de
témpor e moné. Si on aperte li telefonic annuarium del sol cité de
Stockholm, por exemple, on posse constatar que li númere de Peterson
atinge 8743; ti de Karlsson, 7757; ti de Anderson 6525; ti de
Johansson, 5129, etc.

Ad ultra, on opine que existe almen 50000 Eriksson in tot Svedia.

On ha calculat que li economie del land subisset un annual perde de plur
decenes de milliones de crones pro li perdes de témpor e ínproductiv
labor quel ti excessiv homonimie provoca in li administrationes e postal
servicies.

Li presse ha invitat tis, queles portat nómines de familie tro expandet
a selecter altri nómines in lor propri interesse e in ti del land, ma ti
interprense jurnalistic ha dat til hodie poc efectiv resultates.

LI HARENGOS E LI GUERRE.

Li menageras plendi que li hareng es rar pro li interdiction piscar
lontan del rivage. Tamen numerosi processiones de harengos ha esset
signalat un poc partú proxim li terras. Li submaric mines es minu
dangerosi por ili quam li retes del piscatores. Ti abundant repopulation
va permisser, on espera it, miraculosi piscadas quande li pave va
revenir.

CORDIE DE GALLINELLE.

Li guerre sembla esser desastrosi anc por li scientie. Li scientic
serchas es presc partú haltat o li scientistes ocupat trovar solmen nov
medies de distraction. Un del ultim experienties fisiologic fat ante li
guerre actual trovat in 1941 su fine, quel ne ja es conosset in Europa.

In li Institut Rockefeller de New-York li scientist francesi Carrel,
autor del libre «l'homme cet inconnu», ha conservat desde 28 annus in
un boccale un cordie de gallinelle. Balnante ti cordie in un liquid
apropriat, Carrel successat conservar it artificialmen, quo confirmat li
exactitá de su teories pri li vive.

Nu, ti povri cordie ha cessat batter, in sam témpor quam multi altri
homan cordies, quel li guerre ha mortat, oh vé!




# Cosmoglotta B 70 (may 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), Svissia

Abonnament líber. Postchec-contos: SVISSIA:11.1969. SVEDIA: Stockholm
743 95

Serie B, poligrafat. May 1945 -- Nró 70(5)




## Standardisation de Occidental





### Introduction

Bon informat per su long experientie pri li dangere fixar per ukases li
formes linguistic, E. de Wahl preferet lassar li practica decider inter
du solutiones quel sembla teoricmen egalmen bon.

Pro to li unesim grammaticas e lexicos de Occidental indicat sovente
duplic formes ortografic. Tamen it sembla hodie necessi fixar ti
detallies ante li publication del dictionariums national e del
grammaticas. Li grand lexico german-Occidental de Sr. Matejka, specialmen,
quel es nu in printation, postulat precisiones pri multi punctus. Li
Senat del Occidental-Union, o adminim su membres habitant Svissia e Svedia, li
solis quel posset laborar durante li guerre, nominat un Interimari
Academie, quel studiat desde li comensa de 1944 li problemas ortografic
ancor ne soluet, e per votationes successiv fat decisiones queles va
justificar li autores de manuales e li redactores de revúes pri li
ortografie adoptet. Regretabilmen, pro li desfacilitás e mem li
interruption del relationes inter Svedia e Svissia, li membres de ti du
landes posset colaborar solmen sporadicmen, e li 5 membres de Svissia
devet discusser e decider presc sol. Ergo, quande in li sequent lineas
noi parla pri Int-Ac, noi sempre refere al sviss gruppe de ti gremie. Li
membres de ti gruppe havet un reunion in Bern in li comensa de marte por
far li ultim decisiones possibilisante li printation del dictionarium
german.

Omni decisiones del interimari Academie es conditional e deve esser
ancor aprobat del regulari international Academie pos li guerre.

Noi pensa que nor letores va esser content conossentar se con li ultim
decisiones linguistic del Int-Ac, quel ad-ver concerne presc sempre ne
innovationes ma selection inter du formes usat paralelmen desde plur
annus.

Vi li principal decisiones, pri quel noi posse dar solmen poc
justificationes. Li tot materie del discussiones, quel extende se sur
circa 300 págines, va esser remettet al regulari Academie por
aprobation.




### Regul de Wahl





In li original version del regula de Wahl, ci casus de mutation del
consonantes final del radica in -s esset limitat a -d e -r. Li -g esset
introductet de ar(??)ing. Janotta contra li vote de E. de Wahl por
posser includer *inmerger -- mers*. Ma ti radica essent presc li sol quel
justifica ti change li Intac decidet restaurar li primitiv regul de
Wahl, admirabil per su simplicitá, eliminante ti *g* ex li regul. Por li
familie de *merg* on adopte li radica supinal mers quel da *inmerser,
inmersibil, inmersion, emersion*, etc.


### Ortografie

In un lingue naturalistic li problema del ortografie posse esser soluet
per tri manieres:

1. Ortografie historic (orthodoxie, graphisme, etc.)

2. Ortografie simplificat (ph, rh, th, viceat de p, r, t)

3. Ortografie fonetic (tera, ilegal, etc.)

Secun li tendentie tre marcat in Occidental desde mult annus, li Intac
consilia li ortografie *simplificat*.

y vocalic es pronunciat i (ü permisset ma ne recomendat)

c moll es pronunciat quam j francesi (dj permisset ma ne recomendat)

ch es pronunciat quam ch francesi-portugalesi (li pronunciation tch es
permisset, ma ne recomendat)

eu ne es pronunciat quam ö german, ma quam separat e+u (Europa)

Li líttere k es eliminat de Occidental tam mult quam possibil por conservar li
unitá de stil al lingue.

Li max grav problema quel preoccupat li anteyan academie ja desde li
comensa esset: qualmen traducter li ch in li paroles venient del grec.
Pri to E de Wahl scrit un remarcabil articul in Cosmoglotta Nro 2 de
1935 in quel il proposit un general consultation del usatores de Occidental. Il
monstrat que on posse scrir rive k (monarkie) sive ch, ma con li
pronunciation k che quelc paroles. Li experientie ha monstrat hodie que
ti solution max avantageosi es un specie de compromisse: il ch grec es
scrit c ante o e a, e ch in omni altri casus. Ergo: psicologie,
psichic, monarch, monarch-ie, monarch-ist. Li pronunciation es do sempre
conform al scrition. On vide que li general tendentie es vers li
simplification.


### Li duplic lítteres




Li usation del duplic consonantes ha esset standardisat sur li base del
propositiones contenet in un raport del anteyan secretario del
Occidental-Academie, submisset por aprobation a Sr. de Wahl. Li fundament de
ti propositiones es constituet por li distintion inter long e curt
vocales, li sol criterie quel permisse
soluer li problema in maniere practic e satisfatori. Brevimen formulat,
li regul es li sequent: *Duplic consonantes es in general usat solmen pos
curt vocales accentuat*.

Li regul pri li vocal-longore es li sequent: Vocales accentuat, si ili
es sequet de null o solmen un consonante o de du ínegal consonantes de
queles li duesim es l o c(?) es *long* (o mi-long). In omni altri casus li
vocales es pronunciat curt.

*Remarcas*: ch e x es considerat quam duplic consonantes e acurta li
vocale precedent. C final ne es duplicat malgré precedent curt vocale,
por evitar li hideosi scrition -ccs in plurales (checcs!). Li
talnominat «paroles grammatical» (pronómines, prepositiones,
conjunctiones, articules, numerales) queles have null signification
propri e servi solmen por remplazzar o acompaniar paroles ordinari, es
per lor natura self ínaccentuat e deve do esser pronunciat curt, quam
omni altri síllabes ínaccentuat.

Li scrition del radicas es in general conservat anc in li derivates e li
formes conjugativ: flammette ( li flamme ); ataccar ( li atacca, yo
atacca ), etc.

In consequentie de ti regulation, li duplic consonantes desapari quam
producte del assimilation con prefixes: colaborar, suposir, aportar,
etc. On tamen prefere scrir duplic consonante in assimilationes con li
prefixe ín (irregulari, irrational, etc.) Secun possibilitá on mey usar
anc li complet forme: ínregulari, ínresponsabil, etc., quel monstra plu
bon li composition del paroles.

Li regules indicat in supra ne vale in casus u lor aplication vell
manifestmen peccar contra li principie del internationalitá e
naturalitá. Noi do continua scrir «hotel, chef, tram», etc., pro que
in tal paroles (in céteri sat rari) li duplication del consonante final
vell esser desfacilmen motivabil.


### Accentuation

Li regules de accentuation es preciset in li sequent maniere:

Li accentu tonic sta sur li vocale ante li ultim consonante e sur li
vocale precedent li silabes -bil, -ic, -im, -ul. Combinationes con li
finales -plic e -fic ne es considerat quam parol-compositiones; ili
seque li regul general. Exemples: agreábil, automóbile, crític,
crítica, yo crítica, li cálcul, yo cálcula, yo póstula, li ánim, yo
ánime, pacífic, yo pacífica, multíplic, yo multíplica.

Li formes conjugativ del presente conserva li accentuation del radica:
órdine = yo órdina; fúlmine = it fúlmina, etc.

Omni altri regules de accentuation resta ínmutat.




*Remarca*: Li deliberationes del sviss gruppe del Intac ha dat un majorité
in favore del retablissement del original regul de Edgar de Wahl (modificat plu
tard per li gruppe
viennesi) pri li accentuation del finale adverbial -men. Secun ti
proposition, li finale -men plu ne vell esser considerat quam enclitic,
ma it vell, secun li regul general, esser accentuat. On anc proposit
incorporar li casu del quar síllabes -bil, -ic, -im, -ul in li regul
general, it es provider li concernet paroles per li scrit accentu. Ti
regulation vell advere valer solmen por manuales e lexicos; in li
ordinari practica del lingue li customari scrition sin accentus vell
esser conservat. (Ti metod es usat in li Vollständiger Lehrgang e in li
nov lexico de Occidental por Germanes, actualmen in printation).

Ma pro que, por ti modification del regul general, manca ancor li
ratification del svedesi gruppe del Intac, li regulation súper mentionat
ancor ne ha atinget li stadie del oficialisation definitiv.


### Sufixes

-allia:: Du o tri sufixes de Occidental esset quelcvez discusset. In prim li
sufixe del «desordinat amasse» -allia, quel esset scrit anc -alya,
aila, al'a. Li Int-Ac adoptet li forme -allia quel trova se in li dict.
francesi publicat in 1932 e in li vocabularium svedesi de Sjöstedt,
1930. It es conform al decision duplicar li consonante pos un curt
síllabe, ergo -allia, quel es pronunciat exactimen quam -al'a, e quel,
per su acumulation de lítteres, suggeste li «desordinat amasse».

-isar:: Li distintion inter -isar e -izar abandonat desde mult annus e ja
in li libre german «Occidental, die Weltsprache» es supresset. Li du
senses posse esser traductet del sol sufixe -isar.

-ite:: In li unesim annus on hesitat inter -ite e -itis por li maladies.
Ja li gramatica de Janotta adoptet -ite, probabilmen pro que -itis
suggeste falsimen un plurale. Nu sol -ite es mantenet e -itis supresset.

-age:: Li distintion inter -age e -agie monstrat se desfacil in practica
e ja in li libre «Occidental die W.» it ne es plu fat. Li sufixe -agie es do
abolit e -age es sol usat por li du senses.

Li sufixes -os e -es es preferibilmen scrit -osi e -esi, por evitar li
aspecte de plurale e li scrition del accentu, e anc por conservar li son
dulci de s. Li formes acurtat -os e -és resta facultativ. Ti decision
permisse regularisar li plurale del paroles finient per é, a queles til
hodie on adjuntet -es (exemple idées) just por evitar li confusion con
li singulare del habitantes de un land. Do on va scrit idé e idés, té e
tés, etc.


## Vocabularium






Pos long studies e discussiones li Int-Ac adoptet un unitari scrition
por plur paroles quel trovat se con duplic formes in nor dictionariums.
In multi casus on posse ya hesitar inter du paroles egalmen
international. E. de Wahl
havet li sagiesse lassar li experientie decider quel es li max apti
forme. Ma hodie li experimentation hant durat sat long, it apartenet al
Intac sanctionar li max convenent parol e eliminar li altris. It es
ínpossibil dar ci li liste complet de ti selectet paroles, quel va esser
includet in li proxim dict. deutsch-Occidental, ma noi cita lis max
important con un curt justification.

A propó. E de Wahl usat sovente li parol francesi «à propos», con su sense
francesi. Li corespondent expression I H «a propositò»footnote:[Li
expression hispan es «a propósito», e li italian es «di
proposito». Editor digital.] vell convener si li
verbe proposir vell haver un sense un poc diferent, e «a propos» have li
aspecte de un plurale; pro to on decidet adopter «a propó» quel es li
traduction fonetic del parol francesi, quam «tro» vice «trop».

Atinger. Por vicear li morit apostrofat parol attin'er, on adoptet
atinger secun latin attingere, Rum. atinge, Port. attingir. Li
substantive va esser atingement (anglesi attainment)

Compositor. On supresse li special paroles componer e composist, e
decide que composir e compositor servi por omni senses, anc por li sense
musical.

Dronar. Ti verbe es adoptet pro que un special parol por se noyer es
necessi. Li expression usat til nu «sufocar in aqua» ne es suficentmen
precis.

Dunc. «Do», un del rari paroles heredat de Esperanto suggeste plu mult
li musical note quam F. donc, I dunque. Dunc, medial solution inter ti
du paroles es un fort expression marcant bon li conclusion de un
rasonament. It esset ja mentionat quam bon de E. de Wahl in 1934.

Ella vice illa. Change motivat por evitar confusiones. Precipue in li
bocca de romanides, quel ne pronuncia tre clarmen li h, ma anc
generalmen in rapid parlada, li parol illa facilmen es confuset con il
ha. Ad-plu ella es I.S.F.P. durante que illa es solmen latin.

Hor. Li parol clocca venient de E o'clock esset sovente criticat pro
que it fortia indicar li númere pos li nómine, contrarimen al general
usu. Altri desavantage: li abreviation international por li indication
del témpor es h. Pro ti rasones on decidet vicear clocca per hora, li
parol hor continuant indicar li durada.

Ili. Li argumentes por ili e illi es sat equilibrat, e it es facil
selecter. Tamen, por obtener un unitari scrition, li Intac decidet
adopter ili, quel es plu curt e pro to sempre usat de E.W.

Junar. Li viceation de dejuné a dejeuné pro li supression del son eu (ö)
suggestet prender li radica jun por li sense de F jeûner -- ne manjar.
Caremar es reservat al sense religiosi.




Lege. Casu tre desfacil a soluer, nam si ley es fluent e si leg o lege
es plu international pro li derivates legal, legalisar, legalisation, ti
ultimes posse conflicter con legar, legate, legion, etc. Pos har
ponderat omni argumentes,
on decidet adopter lege.

Or. Ti parol, usat desde plur annus de multi scritores, es util por
introducter li «minore» in li rasonamentes, quande ma ne sembla sat
precis. It es ver que it have un altri signification in anglesi (o), ma
tal coincidenties eveni frequentmen.

Portu es adoptet vice porto pro li international derivate portu-ari.

Sequer. Desde long un tendentie dessina se por scrir sequer vice secuer,
secun li scrition international. On ha alegat que pro regularit'a it es
necessi scrir secuer, de quel es derivat persecution e consecutiv. Ma
generalmen li digramma cu es scrit qu avan un vocale in Occidental. Ergo secuer
es un exception in ortografie, si it es regulari in derivation. Li
paroles secuer, secuent, consequent essent mult plu frequent quam
consecutiv, si un exception es ínpossibil a evitar, it es plu bon logiar
it in li paroles rarmen usat. Un casu paralel existe in loquaci, quel
vell dever esser scrit, secun li regul, lociaci pro interlocutor,
locution, etc. Altri argument: li international abreviation sq
(sequentes) postula li scrition con qu. -- Pro ti rasones sequer es
adoptet vice secuer, anc consequer, sequent, consequentie, etc.

Sete vicea sitie, de quel li pronunciation de un t sibilant have null
subten, ne mem in li original latin. I. sete, S sed, Port. sede, subtene
sete; anc I assetare (F assoiffer), quel es regulari in Occidental: assetar.

Terra. Li possibil colision de terre con li present del verbe terre
obligat preferer terra a terre.

Tost. Til hodie on ha traductet li idé de F tôt, E early, D früh per
temporan quel logicmen significa: quo apartene al témpor. Un radica
special sembla ci necessi e lu max bon sembla esser tost, con su
corespondente adjectivic tosti. Bentost resta por traducter F bientôt, E
soon, D bald.

Quelc altri paroles adoptet:

Li formes nu antiquat es scrit inter paranteses. Burasc (borasc), cacatu
(cacadu), caleche (calesse), casoar (casuar), chefero (chaufero),
chocolate (chocolade), columbe (colomb), conventu (convent), fugir
(fuir, fuyir), hussar (husar), partenere (partnero), ocie (otie),
pergament (pergamen), premisse (premice), rendevu (randevu), resurecter
(recusscitat), ateliere (atelié), truc = astutie (truc {equal} vagon), cruce
(cruz), albatross (albatroz), palace (palazzo), partise (parti),
trepidar (raslar), brusqui (brusc).




## Finales del nómines e del adjectives

(Propositiones de R Berger presentat al academie de Occidental)

Pro que Occidental ne adoptet finales obligatori ma lassa al paroles lor
aspecte natural, it eveni quelcvez hesitationes in li ortografie de
certi nómines e adjectives. On vide scrit, por exemple, nomin e nomine,
corpor e corpore, prefix e prefixe, querell e querelle, rut e rute, etc.

Ti saltant ortografie monstrat se sat genant in li practica por que on
venit finalmen al idé regularisar ti finales adoptente quelc directives
monstrant in quel casus on usa e e ne. Ad-ver omni grammaticas de Occidental
prescri que on adjunte e e i solmen si li eufonie postula it. Ma li
notion de eufonie es tre variabil secun li nationes. To, quo es sat
eufonic por li nordic popules ne es suficent tal por li romanides. It
sembla do necessi etablisser in quel casus ti finales eufonic es
necessi. Li regules, o plu exactimen li directives quel noi proposi,
introducte un poc plu multi finales vocalic in Occidental, ma in summa li
changes es tre rar e ti regulas confirma li finales usat til hodie in li
99% del casus. Naturalmen in poesie ti finales continua ne esser
obligatori.

In li cadre del grammatica de Occidental e sin changear nequo a su regules it
es facil preciser li practic aplication del principies eufonic,
admissente que, in general plur consonantes besona un vocalic finale,
durante que un sol consonante posse dispensar se de it. Ma altri
principies anc tre important obliga nos modificar ti regul, in prim li
necessitá conservar li traditional ortografie del sufixes, e anc li
necessitá evitar ambiguitás inter du finales de diferent
significationes.

Noi trovat li sequent regules solmen pos har composit un dictionarium de
rimes in Occidental, in quel es classificat omni finales del lingue.
Comparante li diversi series noi remarcat que it es facil dar a chascun
serie un certi unitá de scrition, conformimen al principie de analogie,
preciosi medie auxiliatori por li memorie. Talmen on obtene un
regularitá sin nocer li aspecte natural e precipue sin changear li
acustomat fisionomie del lingue. Li pruva es que li present raport,
scrit in ti standardisat ortografie, have li habitual aspecte de un
textu Occidental.

Li regules:




1. In principie li duplic consonantes, diversi e simil (e anc x composit
de du consonantes [=cs]) es sequet de un e eufonic (o un i por li
adjectives). Ergo on scri sempre facte, sense, colpe, forme, efecte,
exacti, etc. Ti regul naturalmen ne aplica se al adverbies e al
grammatical paroles quel ne have un vocale eufonic. Ergo on continua
scrir: just, max, vell, tard, etc. To permisse
distinter inter li adjectives e li adverbies in casu de beson: multi e
mult, justi e just, etc.

2. Paroles finient per un sol consonante ne prende un e, pro que li
eufonie ne postula it. Ergo: pistol, cud, pip, lun, etc.
+
Ti du cardinal regules es modificat in li sequent casus:

3. Por evitar li confusion con li adjectives derivat per -al, -in, -iv,
-bil, on adjunte li -e al nómines finient per ti síllabes. Li adjuntion
del -e permisse sovente marcar li diferentie inter li nómine e li
adjective corespondent secun li proposition de E. de Wahl self. Ergo
nomine, camine, submarine, combustibile, tamburine (tamburin essent li
adjective derivat de tambur), piedestale, vitrale, cereale, jurnale,
arsenale, etc.

4. Por evitar li falsi aspecte de infinitives on adjunte -e al nómines
finient per ar, ir, or. Ergo: hangare, papere, homare, vespere,
littere, etc.

5. Por evitar li falsi aspecte de participie present e passat on adjunte
-e al nomines finient per -ant, -ient, -ent, -at, -it, -et. Li adjuntion
de -e permisse sovente distinter inter li nomine e li participie (Li
finale -ment, pro que it es ja un tre usat sufixe, resta quam usual sin
-e). Ergo: fate, mercate, scrit (adj.) e scrite (nomine), resultat e
resultate, passat e passate, president e presidente.

6. Por evitar li falsi aspecte de plurale, on adjunte un -e pos paroles
finient per -s: farse, dispense, curse, frise, sense, valse, brise,
analise.

7. Li finales composit de du repetit consonantes necessi por indicar li
curt síllabe: -ll, -pp, -ss, -tt es sequet del finale -e pro du
rasones. Ti síllabe es plu facilmen pronunciat curt quande it es sequet
de un finale vocalic (compara grupp e gruppe). Ad-plu on ne posse scrir
un vez cedill, poy sentinelle, e expectar del usatoras que ili memora ti
capriciosi ortografie chascun vez. Ergo partu un e final. In cifres u li
curtitá de pronunciation es absolut necessi, on continua scrir mill,
ott, etc. Ergo: querelle, gazelle, tabelle, dentelle, cavalle, gruppe,
truppe, etappe, barette, lette, debatte, cigarette, guerre, excesse,
progresse, tapisse, etc.

8. It es evident que ta u li finale eufonic vell mutar li son, pos c e
g, on ne adjunte it. Do on continua scrir: presc, grotesc, blanc, long,
larg, malgré li regul nro 1.

In multi casus ti regules quel mette fine a genant íncertitás retrova li
original ortografie usat de E. de Wahl antey. In li unesim annus de
Cosmoglotta E. W. scrit por exemple sempre lette (e ne lett quam fat quelc
autores plu tard, multi (e ne mult) etc.)



Exceptiones possibil.

On ha dit con rason que it ne existe regules sin exceptiones. Anc li
regules quel noi proposi essent ad-vere solmen directives general, it
vell esser un erra aplicar les rigorosimen. In quelc casus, felicimen
tre rar, on deve egardar ne li eufonie, ma li necessitá evitar li
similitá con altri radicas. Por exemple jure, malgré li regul nró 2,
posse conservar su e por ne esser confuset con li radica de jurar,
jurament. Scope es plu bon con -e por distinter se del grec finale scop
significant «yo vide» (telescop). Scote es diferent de scot habitant
li nord de Anglia. Mann posse restar sin e por evitar li confusion con
li nutritura (F manne) quel have ja ti e. In general li nómines de
germanic orígine constitue un classe apart e pri ili, on vell ancor
discusser. Anc li geografic nómines escapa del general regules; pro to
land posse restar sin -e. It es ver que li repugnantie quel on have in
adjunter ti -e final a curt nómines es forsan un impression purmen
subjectiv, nam in plurale noi di sin hesitation: mannes, landes, sandes,
etc.

Altri nómines quel vell dever submisser se al regul nró 2 (null -e pos
un sol consonante), tamen posse esser exceptet pro diversi motives tre
comprensibil. Exceptiones ne es genant quande ili es bon motivat e strax
comprendet. Por exemple seme conserva li -e por evitar confusion con li
biblic nómine, Sem, de u on deriva Semit. In altri vez li coincidentie
con un parol national conosset havent un altri sense justifica li
adjuntion del -e. Por exemple cute es forsan preferibil pro que cut
suggeste falsimen li verbe anglesi to cut. Fame con -e es justificat por
evitar li colision con ínfam. Ma tal paroles es tre rari, e in li
pluparte del casus in discussion on deve verificar ante omnicos ca li
parol por quel un exception sembla necessi ne esset usat justmen de E.
de Wahl con li ortografie conform al regules proposit. Esque on vell
creder, por exemple, que li radicarium directiv di just: facte, corde,
coste, gente, ponte, verdi, nod, hien, lun, etc. In li unesim annus de
Kosmoglott, E de Wahl usat multi e ne mult, quam adjective. On ha anc
citat li parol lude quam exception, pro que it vell dever esser scrit
lud. To es ínexact, pro que lude es li acurtat action del verbe luder,
quam crede veni de creder. Do li -e es ci exter discussion. On deve anc
atenter que li -e a quel on es acustomat pos un consonante che quelc
paroles ne es sempre justificat del naturalitá. Talmen lut sin -e ne es
ínnatural proque in F on scri luth, e ne luthe. Ven vice vene es apoyat
de Sv. ven, de E vein; bot coincide just con boat de u it veni.




On ha anc objectet que li regules proposit es solmen «mecanic». To es
ver. Ma noi responde que just per regules mecanic on evita discussiones
pri chascun
casu quam to vell evenir si li guste de chascun hom deve sol decider.
Ad-plu ti reproche del mecanicitá on vell anc posser adressar a omni
altri regules ortografic in li lingues constructet e anc in li lingues
natural.

Colision con sufixes:

Certi sufixes quam ment, ard, es inscrit in li grammaticas sin -e. Esque
noi va adjunter ti-ci por conformar ti  finales al regul nro 1? Noi ne
pensa to pro que li scope de nor proposit regules es impedir
hesitationes in li ortografie e ne changear li grammatica del lingue in
li punctus u nequande un hesitation evenit til nu.

Che li sufixe -ard on vell posser distinter inter li derivate per -ard
(falsard, criard) e li paroles autonom a queles aplica se li regul nró 1
(hasarde, mansarde). Talmen vell esser marcat li diferentie inter
«nociv persones» e «índependent radicas».

Li finale -ite.

Secun li regul 5, on adjunte -e al nómines finient per -it por distinter
les del participies passat per -it. Ergo: credite, debite, orbite,
elite, etc. On va forsan objecter que -ite colide con li sufixe del
maladies -ite (gingivite), ma ti sufixe es usat in un dominia tant
restrictet que miscomprenses ne posse evenir. Ad-plu -it es un sufixe,
indicant li origine, e ta li confusion es mem plu a timer.

Finale -or. Ti casu es plu desfacil a soluer pro que si li -e final
evita li confusion con un «actor» por or, it fa similar li radica a un
derivate per -ore indicante un statu: labor, tempor, tenor, tresor,
flor. It es do plu simplic lassar ti serie sin e final, altrimen on va
dever changear omni ti paroles a tresore, tenore, etc. Li finale -ore
posse restar solmen in li derivate per li sufixe -ore.

Finale -on: Li serie -on, malgré li possibil confusion con li sufixe
-on deve restar sin e, pro que tro multi paroles vell dever prender ti
finale, li radicas per -on essente mult plu numerosi quam li derivates
obtenet per ti sufixe. Ergo on continua scrir: leon, jupon, rason,
melon, cocon, gazon, veston, peloton, salmon, seson, salon, blason,
fasson, ciclon, chifon, salon, tapon, acordeon, citron, limon, stalion.




Derivates per -ura. Li presc totalité del serie per -ura es constituet
del sufixe -ura. On deve do dir sin hesitation: fractura, furnitura,
etc. Ma altri paroles ne es regulari derivates de verbes: brochur,
augur, aventur, bordur, prefectur, usur, verdur, mesur, tortur, augur,
embrasur. Un triesim serie es constituet de radicas primitiv in queles
li finale -ur nequande havet li signification de un sufixe. Por exemple:
tambur, turtur, ure, velur, vultur,
mur, azur, calembur, futur, pur, ínpur, dur, plur.

Esque noi deve uniformisar ti 3 series con un sol finale -ura? It sembla
me ínpossibil dir tambura, vultura, mura. Pro to it vell esser
preferibil scrir ti 3-esim serie solmen per ur. Ti paroles es rari e
nequande posse dar li impression de un derivate. Ma li duesim serie,
quel es ti causant li hesitationes, ne sembla tam facil a soluer. Por
marcar que ti paroles ne es derivat regularimen de un radica on vell
posser finir les por -ur e ne per -ura. Ma in practica, scriente o
parlante rapidmen on ne have li témpor questionar se ca un verbe
«perfecter, user, verder» existe in facte. It sufice que ili da nos li
impression de derivates, mem si to ne es exact, e per analogie on scri
brochura, aventura, bordura. On posse constatar in practica un
ínresistibil tendentie a tractar ti 2-im serie quam li unesim. Pro to it
sembla preferibil ne etablisser un distintion inter li du prim series e
scrir partu -ura, exceptet por li quelc paroles del 3-im serie.

Objectiones.

Li Interimari Academie ja discusset li precedent propositiones ma ne fat
decisiones pri ili. It sembla in general que li membres de lingue german
ne es genat per li incontra de plur consonantes (exact proposition, un
cert circulare), e ne vide li necessitá adjunter un -i eufonic. Li
romanides, in contrari, desira plu grand fluentie. U trova se do li
exact límite inter li du conceptiones? It sembla tamen que un plu grand
quantitá de vocales, mem con li ínconvenentie del hiatus, va esser minu
genant por li german parlantes quam tro multi aspritás por li romanides.

Un membre proposit admisser li -e ne pos 2 consonantes, ma in prim pos
sonori o labial consonantes, v, b, p; talmen on vell scrir: globe,
stabe, crabe, arabi, novi, nive. Ma, exceptet li ultim, omni ti paroles
esset sempre scrit sin -e de E. de Wahl. E nive just conserva su -e
secun li regul 3 de nor propositiones (li nómines per -ive conserva lor
-e por evitar confusion con li adjectives per -iv).

On ha anc proposit divider li paroles finient per du diferent
consonantes in du gruppes:

1. ct, ft, lc, lf, lg, lm, lp, lt, ls, ns, ms, rb, rd, etc.

2. dr, fl, mb, md, mf, rl, rv, sm, sl, tm, etc.

Li unesim liste, ancor bon pronunciabil, vell ne prender li -e final
durante que li duesim, plu aspri, vell sempre adjunter un. Ti solution
vell esser acceptabil si li memorie de chascun aprensor vell esser
capabil retener ti enumerationes quel ad-plu totmen ne es complet, e in
quel it vell esser desfacil ne far confusiones.

Un altri solution, proposit de un altri membre, deve esser anc signalat:



Adopter e solmen pos li duplic consonantes plursilabic. Talmen on vell
conservar li habitual scrition (anc in li adjectives): fals, cert, verd,
helm, cord(?), stamp. Noi tre bon comprende ti desire conservar li
habitual fisionomie del paroles Occidental ma it es a remarcar que li
Radicarium directiv de E.W. scri verdi e ne verd, corde, stampa, e que
in hispan cert es scrit cierte. Do li distintion inter un e plur
síllabes ne vell adaptar se al naturalitá plu mult quam li altri regul
proposit.

Li procede del elision.

On ha objectet nos que tal regules es tro rigid pro que un finale
eufonic posse trovar se avan un parol comensante per un vocale; un
facte a egardar. In consequentie it vell esser plu bon scrir in li
dictionarium ne facte, ni fact, ma fact(e), quo significa que on adjunte
o ne li -e secun li parol sequent. Talmen on evita li hiatus e in sam
témpor li acumulation de consonantes...

Yo anc pensat in prim a ti solution del elision facultativ, it semblat
me ne practic. Li pruva es que li lingues natural usa it tre rarmen. In
francesi it existe solmen pos li articul: l'article vice le article, e
ante rari paroles. Li altri lingues national usa anc it poc. In li
dominia del lingues international on conosse li l' de Esperanto, quel
Zamenhof admisset ne quam medie eufonic, pro que it usa it ante
consonantes (de l'mateno) ma quam un specie de articul contraet simil
al del e al de Ido e Occidental.

Si noi ne erra un sol L.I., Ido, usat li formes alternativmen elidet o,
od, e, ed, a, ad, ma ti medie esset mult criticat, e con rason, de E de
Wahl e del Idistes self. It vell esser contra li spiritu de Occidental
introducter sur un larg scale li sistematic usation de e o i, secun li
contextu, e plu exactimen secun que li sequent parol comensa per un
vocale o ne. In rapid parlation on ne have li témpor questionar se esque
on deve in ti casu usar li elision o ne, e ti regul vell solmen
complicar li usation del lingue.

Li parentese.

On ha anc proposit indicar li e inter parenteses por marcar que it es
facultativ, e lassar líber su usation. Ti medie ha esset usat pluri
vezes ma ne sembla esser tre apreciat, nam it es un complication quel
solmen embarassa li novones pro que it ne da li securitá in li usation
del lingue. Pos quelc témpor on ne plu memora pos quel paroles existe li
e facultativ inter parenteses, e on deve sempre recurrer al auxilie de
un dictionarium, quo ne facilita li usation del lingue.




# Cosmoglotta B 71 (jun 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Junio 1945 -- Nró 71 (6)




## Pace!

It ne es nor intention adjunter un suplementari comentarie a tis queles
ha aparit in li presse del munde por celebrar li historic eveniment del
cessation del hostilitás in Europa. Un special contribution de nor
látere a ti tema ne vell plenar un real lacune, nam in facte nor
sentimentes ne es diferent de tis queles anima omni homes conscient del
mortal dangere a quel no ha escapat mersí al victorie del alliat
nationes. Null consideration de «neutralitá in politic dominia» posse
impedir nos, clamar nor imensi joya pri li definitiv destruction del
regime max abject quel ha alquande abattet se sur li munde. Li fine del
guerre in Europa ne constitue li simplic victorie de un constellation de
potenties sur su politic adversario: it es li victorie del justicie e
del civilisation sur li forties del inferne e ti victorie prende su tot
signification quande noi pensa al terribil summa de sufrenties quel es
li precie payat por li liberation de Europa. Noi debi un eterni gratitá
a omni ínconosset heróes queles ha sacrificat lor vive sur li campes de
battallie por defender li homanitá contra li forties del male e noi
conserve un ne minu pie memorie del ínnumerabil victimes del regime de
terrore quel li agressores ha erectet in li landes invadet. Per lor
corageosi resistentie al opressores ili ha apertet li via al liberation
de lor patria e preparat li triumfe final del justicie. Li heroisme del
grand armé del patriotes have poc paraleles in li historie del munde e
li sacrificies de lor martiros ha apertet a tis-ci li portas del
ínmortalitá.

Certimen li fine del guerre in Europa ne va far desaparir quam per magie
li desfacilitás queles ha acumulat se durante li passat annus. Multissim
problemas resta a soluer, ma quamcunc intricat mey esser li situation
resultant ex li cáos creat per quin annus de carnage, noi have null
rason por desesperar pri li future del popules europan. Li restant
problemas va finalmen esser soluet mersí al spíritu de colaboration e
bon volentie quel ha assecurat al nationes alliat li victorie sur li
campes de battallie.



In li imensi tache del reconstruction del munde anc noi occidentalistes
va haver un rol important a luder. Nor tot activitá durante li quin
annus passat ha esset necos altri quam un patient e metodic labor de
preparation por li moment decisiv. Li moment ha venit. Li question del
adoption de un lingue international ha intrat in li stadie acut, nam it
ne es un hasard que li majorité del organisationes international de
Svissia, Grand-Britannia e America, queles ocupa se pri li question del
reorganisation del munde, ha inscrit li problema li introduction de un
lingue auxiliari in lor programmas de action e considera it quam un del
cardinal questiones a soluer. Si, de un látere, li fortmen crescent
interesse por li mundelingue facilisa nor labor de propaganda, noi tamen
ne deve subestimar li importantie del obstacules a victer. Multissim
homes mane ancor refractari al idé de un lingue constructet. In parte,
lor oposition es simplicmen debit a un specie de pigritá intelectual;
on persiste in considerar li idé de un lingue universal quam un utopie,
sin prender li pena consacrar al problema mem solmen un litt hor de
seriosi studie; in altri parte li oposition veni de homes queles, pro
motives de prestigie national, vole a omni precie far victoriar lor
propri lingue quam idioma universal. A to adjunte se ancor li
concurrentie de nor car demí-fratres.

Ma noi save que on ne posse escamotar li factes per simplicmen cluder li
ocules córam evident realitás. Noi save que li problema mundelingual es
soluibil solmen per li general adoption de un lingue constructet. E it
ne es minu evident que li sistema victoriosi va esser ti quel contene in
se self, t.e. in su intrinsic qualitás li garantíe del final success. E
to da nos nor ínmutabil fide in li victorie de Occidental.

A. Matejka, president del Occidental-Union e del Academie de Occidental.



ORIGINAL AFORISMES IN OCCIDENTAL

Quo conosse li major parte del homanité, conosse solmen li minor parte
del homan nature.

Li misere terrestri es un elegie, quel null poet fini cantar.

In companie de un hom quel ne comprende nos, noi senti nos plu solitari
quam sin alcun companie.

Designante alqui ínpur, ne signale le per sordid fingres.

Li generositá de nor amicos contene presc sempre un micri trate
influentiant desfavorabilmen nor bon impression.

Alquande omni hom have su mental periode de mal tempe. Ma pro quo on
deve transmisser it a su circumité?

Li prim certi signe de comprender lu bell es un anim abellat.

A.E. Cortines, Lugano, 1945.




## Esque vermen occidental es caotic?

_(Continuation del articul de E de Wahl.)_

Un altri sufixe tre sovente usat vice -t-ion es ment. Ti sufixe have in
F e A anc un sense tre afin a -t-ion, it es li action e activitá. Ma ti
usa ne es international; it ne trova se in lingues de altri orígine. In
li altri romanic lingues li usation de ti sufixe anc es mult minu
expandet quam in AF.

Ma ti sufixe es tre international e conosset anc in li romanic lingues
ma con li ver general signification: li concretisation del action, li
medie per quel, o li scope por quel es fat li action, li resultant
facte, ma ne li action self:

- abonnament ne es li action abonnar ma li juridic statu que on recive
  li abonnat cose in su témpor de aparition.
- payament es li moné quel on paya.
- fundament es li base sur quel es fundat li edificie.
- medicament es li concret medie per quel on medica, ma ne li processe
  de medication.
- ornament es li concret cose ornant.
- testament es li juridic document del testator.
- argument es li medie de argumentation ma ne li argumentationes self.
- document, monument, sediment, detachement, aliment, lavament,
  regiment, conossement (un naval document), firmament, regulament,
  segment, moment, ancrament, rudiment, etc., omni ne es actiones o
  activitás, ma concret conceptiones.

Un changeament es altricos quam changeation o change; it es li concret
resultate.

It ne es desirabil, abuser ti sufixe e usar it quam in F por expresser
li action self.

It es clar que on ne posse eliminar ti tre conosset sufixe, quel apu li
romanic lingues trova se ne solmen in li germanic ma anc in slavic e mem
finnic lingues. Fundament, ornament, argument, conossement, moment,
etc., es quasi absolut international paroles. In ili ne trova se li idé
del action.




Ti internationalmen sentit idé de ti sufixe quel on trova in tal
paroles, es li ver sense intrinsic. Li purmen AF o in parte romanic
usation ne es lu international. On va do dever distinter li senses e ne
mixter omni existent sufixes in un cáos, quel on sovente reprocha nos e
usa to quam argument contra Occidental. In su essentie Occidental es nullmen
caotic. Ma it va esser necessi in quelc casus un poc plu preciser li
signification por li ancor ne firm usatores. In omni casus on posse
consiliar les, strictimen sequer li regules dat in li grammatica e in
parol-formation. Li foren paroles AF in li curse del témpor sive va
esser eliminat, quam on vide to hodie in omni national lingues, sive
adaptat
al stil de Occidental quo p. ex. li lingue german ha fat con ínnumerabil
latin o grec paroles, nu completmen germanisat, p.ex. Arzt = arciastros,
Pferd = paraveredus, Strasse = strata, Meile = milia, Wein = vinum,
Pfeiler = pillar, Pfeffer = piper, Teufel = diabolus etc. Lu sam ha fat
li Franceses e Italianes con germanic paroles: boulevard = Bollwerk,
elmo = Helm, alabarda = Helmbarte, galappare = gahlaufan, mât = mast,
etc.

Li lingue anglesi ha sequet un metod un poc altri. In lor conservatisme
innascet li Angleses ha adaptat solmen li pronunciation al propri
anglo-saxonic parla, ma lassat intact li transscrition.

It sembla clar que ti general tendentie de chascun lingue, assimilar-se
secun su propri autonomi regules omni foren elementes deve efecter anc
in Occidental, sempre plu occidentalisante li ancor pululant foren
paroles.

_Edgar de Wahl_




## Un radiofonic pezze de teatre fa panica

Li radiofonic transmission de un dramatisation del roman «Li guerre del
mundes» de Wells, presentat in octobre 1938, per un grand
radio-station, retransmisset per multi local stationes, ha productet un
veritabil panica in li tot States unit de America.

Li tema del pezze esset li ariva sur li terra, venient del planete Mars,
de monstrus utilisant aparates volant simil a meteores. Ili subitmen
aterrat sur li state de New Jersey. Malgré que li radio-station avisat
plurivez que it acte plurivez que it acte se solmen pri un fiction,
afollat auditores inundat li jurnales e postos de policie per questiones
por obtener informationes pri li «cataclisme» quel frappat li nation.
Unes credet in li fine del munde, altres questionat u fugir por esser in
securitá, altres questionat u ili posse procurar se gas-mascas. In plur
localitás, féminas precipitat se in li eclesias por pregar.

Li ínquietitás del autores esset finalmen calmat per un anuncia del
policie explicant que it actet se exclusivmen pri un drama radiofonic.

Mem un scientic expedition esset fat! On ancor da li sequent detalies:
Ti radiofonic spectacul, excessivmen realistic, creat un intensi panica.
In li curse del véspere de soledí, li rumores pri un invasion del
habitantes del planete Mars hat prendet un tal proportion que milles de
automobiles p. ex. comprat benzine por posser abandonar max rapidmen
possibil li locos u li ruines augmentat in consequentie del guerre,
locos dit esser situat in li state New Jersey.

In consequentie de un rumore dient que un meteore venient de Mars hat
cadet in li circumité de Princeton, li universitá de ti cité organisat
un scientific expedition por studiar li fenomen.




## Li question del nómine de nor lingue

In un lettre apert adressat al Occidentalistes, nor coidealist Sr.
Julien Toublet de Paris, studia li question ja sovente discusset del
nómine del lingue resultant del internationalitá. Pro que li principie
generalmen adoptet hodie del maximum de internationalitá da
ínevitabilmen un aspecte occidental e ne oriental al lingue auxiliari, e
de Wahl nominat su sistema: Occidental, in 1922. Ma ti nómine contene
plur ínconvenenties, quel es bon exposit in li circulare de Sr. Toublet,
in prim li defecte colider con li adjective «occidental» aplicat a
multi coses ne linguistic.

Noi ne es fanaticos e íntransigent homes e noi pensa que si vermen it es
plu comod por li propaganda evitar li impression de partialitá in favore
de un... punctu cardinal, noi deve examinar ti change ante recomensar li
propaganda pos li guerre.

Tamen li remedie proposit de Sr. Toublet, ad-saver li adoption del
nómine Cosmoglotta, ne sembla nos bon, benque it esset ja usat del
Italianes, nam it es tro long, e hodie li popul sempre vicea long
nómines per abreviationes: Exemple «cine», vice li primitiv nómine
cinematograf, auto vice automobile.

Lassante ti nómine Cosmoglotta al central revúe de nor movement, noi
deve trovar altricos. Noi proposi du solutiones in sam témpor plu curt e
ja conosset, it es: Auli (Auxiliari lingue) quel es li nómine selectet
de Wahl self ante ti de «Occidental». Li derivates Aulist, Aulisme,
Aulic, Aulistic, es plu facil a pronunciar quam Cosmoglottist, etc. De
un altri parte, noi ne deve lassar cader li actual nómine de Occidental
pro rasones propagandistic, fante creder que noi proposi nu un altri
lingue!

Ma si noi usa, durante li témpor de transition, li duplic denomination
Auli-Occidental, abreviation de Auxiliari lingue Occidental, noi
acustoma li publica al nov nómine, evitante un ruptura con li tradition.
Finalmen on vell dir solmen Auli.

Un altri solution vell esser li nómine WAHL. Noi ne save esque nor
venerat mastro vive ancor. In omni casus il ha intrat in li historie e
noi posse sin hesitar dar su nómine a nor actual Occidental por honorar
li mann quel dat li max elegant solution al problema del lingue
international. Noi vell do propagar li lingue international Wahl e su
adeptes vell nominar se Wahlistes e li doctrine Wahlisme. Multi altri
inventiones ha finalmen portat li nómine de lor autor, por exemple
Morse, Ford, etc.

Ti du solutiones, noi ancor repeti it, have li avantage bon marcar li
identitá con li lingue Occidental, e impedir nor adversarios far creder
que noi abandonat nor sistema por un altri. Ti eventualitá es anc un
necessitá a egardar. Noi peti nor letores exposir lor opinion pri ti
problema.

R. Berger




## Li subjectivitá

Un poc intern del fenestre-apertura de un ligne-hangare, contenent
brul-ligne, un grand arané hat constructet un bell hem, nu brilliant in
sole de midí.

Un filosof haltat e regardat li textura. Pensativ e subrident, il jettat
un mosca al arané. Li sagio videt in ti ci micri cosmo, con su
habitantes e lor lucte, un pictura del universe.

Sequet un scientist. Li arané ja hat assecurat su proprietá. Li erudit
fixat li oculares al tempies, regardat li arané attentivmen un moment.
Trovant it un conosset specie, il bentost abandonat li bestie evidentmen
desinteressat.

Nu li romanesc poet venit. «Quo yo vide?» il exclamat, ravisset. Li
sole jettat su radies sur li hangare, disperset su luce omniloc,
exceptet un nigri macul in li angul contra li apertura. «Oh! yo vide,
li poet continuat, it es un parasole! Un african princessa jace ta in
su blanc vele e su nigri bucles!»

-- Quo dunc li follo regarde?, un opulent borgeso dit a se self,
quande il, baston in su manu, ho-moment retornat de su agres. Vermen, yo
observa nequel, exceptet un rascale de arané, quel ha constructet su
rete intern del fenestrette e -- quande yo regarda li cose atentivmen --
it sembla que it esset stant desde long. Ah! mi servitores, ta vu ne ha
esset desde long por preparar li brul-ligne. Yo deve strax ear por
bastonar li rascales.

(Ex un old sved libre, trad. C. Englöf, Solbo)



LI PIRANHA .

Li piranha es li max dangerosi del pisces. On crede generalmen que ti
titul apartene al squal. Ma to ne es ver. Su voracitá es mult
preterpassat per ti del piranha, quel habita li Amazona e su afluentes.

Li piranha es un pisc de dulci aqua, gross quam li manu e quel apari
quam ínofensiv; ma ti animales vive e moe in gruppes de plur centenes.
Si un hom cade in aqua il es ínfallibilmen caputt. Li piranha, de quel
li perspicacitá es grand, trova sempre se u un bon pezze posse esser
manjat.

Su machuore, tre grand comparativmen al rest del córpor, es munit de
gross dentes triangulari e tranchant. Sin acutar les li indigenes
utilisa les por rasar se e mem por tonder lor capilles. In quelc
secondes li piranha manja un hom e it besona solmen quelc minutes por
roder it til li osses.




## Nor movement

Durante li annus de guerre noi posset publicar solmen scarsi novas pri
li fate de nor amicos in extrania e pri li developament del divers
organisationes occidentalistic national. Li fine del guerre in Europa va
certmen haver quam unesim consequentie gradualmen ameliorar li
relationes postal international e noi espera pro to posser dar in li
proxim numerós un plu grand númere de interessant novas de nor estimat
coidealistes disperset in li tot munde.

Ja in li numeró de januar de nor revúe noi posset informar nor letores
pri li renascentie de nor movement in Francia. Intertémpor noi ha
recivet anc bon novas de nor amicos anglesi. Sr. Ilmari Federn, anteyan
secretario del Academie de Occidental, esset recentmen licentiat pro rasones
de sanitá del forties militari anglesi u il hat servit durante tri
annus. Il es maritat desde un annu e gania nu su vive quam publicist e
scritor de libres. Il promesset nos continuar su colaboration a nor
revúe e noi espera posser bentost publicar su unesim contributiones. Tis
queles conosse Sr. Federn personalmen e save quant grand esset su
activitá e su influentie in nor movement (il esset in facte li dextri
manu de nor mastro de Wahl) va associar se al joya del sviss ductores
pri ti unesim signe de vive de nor car amico pos un tre long silentie.
Al expression de nor gratitá por su grand labor quam occidentalist, noi
junte nor max sinceri felicitationes pro su matrimonie e nor calid
desires de felicitá e success in su futuri vive.

Un ne mine grand joya causat nos li nova pri li retorne de nor car amico
H. Littlewood in Anglia. Sr. Littlewood, instructor de anglesi in
Groningen esset captet del Germanes pos li invasion de Nederland in May
1940 e deportat in Germania. Su fate esset por noi un constant objecte
de preocupation e noi ne cela que, conossente li fate reservat al
deportates in Germania, noi preparat nos a lu pessim, pos har recivet li
nova de su internation. On comprende li aleviament quel causat nos li
information pri su san(?) retorne in Anglia e noi desira expresser ci li
grand joya quel noi senti savente que il ha escapat al fate del
ínnumerabil victimes del sadisme nazistic. Noi desira le ancor mult
annus de felici vive e ne dubita quel il va esser por noi un precicissim
auxilie quam representant de nor movement in Grand-Britannia.

Strax quande li comunicationes postal con Italia va har devenit normal,
noi va intrar in contacte con nor coidealistes de ti país e noi espera
posser dar de ili tam bon novas quam de nor amicos anglesi.




De nor venerat mastro Edgar de Wahl noi regretabilmen plu ne have novas
desde plus annus e noi ne save quande li relationes postal con Estonia
va esser oficialmen retablisset. Ma mem quande to va esser li casu, noi
tre time que
li novas queles noi va reciver, ne va esser realmen injoyant. On save
que li dom de Sr. de Wahl ha esset completmen destructet in un
bombardament e que nor mastro devet esser hospitalisat in un sanatorium
del cité Tallinn. Noi tamen espera que il ha successat superviver al
ultim devastationes de queles Estonia esset li teatre in li annu 1944 e
que il va juir un ancor long e felici véspere del vive. Mem si il ne plu
posse partiprender activmen a nor labores, il have li certitá ne har
laborat in van; il poslassa al futuri generationes un ovre ínperibil e
su nómine va por sempre brilliar in li historie del civilisation europan
quam un del max grand genies del homanité.

_A. Matejka_




## A propó de Ido

In li ultim circulare del Svisa Ido-Societo noi trova li explication pri
li ínactivitá del sviss idistes durante li 5 annus de guerre. Vi, secun
li citat circulare li causes de ti surprisant silentie:

1. Li ínpossibilitá relater con exterlandan amicos.

2. Li índisponibilitá del ductores pro militari, professional o altri
   causes.

Noi ne discusse punctu nró 1, nam noi time ne har bon comprendet. It
sembla nos ne tre clar qualmen li ínpossibilitá relater con li
exterlandan amicos impedi li Svisses far aparir articules propagandistic
in li presse de lor país.

Ex punctu 2 on vell reciver li impression que li Occidentalistes have
null professional obligationes e que ili ha esset dispensat, per special
recomendation de nor generale, de omni militari servicie. Pro que
evidentmen ne es li casu, noi debi un special gross candel al
providentie quel ha permisset nos laborar successosimen por Occidental
sub circumstanties queles in contrari ha impedit omni labor che nor
amicos idistic.

Un poc plu infra, li sam circulare asserte que li idistes save que ili
«ne besona timer seriosi comparation con altri sistemas, ma que ili per
long experientie conosse li valore del propaganda per articules in li
jurnales e per textus comparativ.»

It es interessant rememorar que li publication de comparativ textus
esset unquande li preferet armé del idistes contra Esperanto. Ma li
témpores ha changeat e noi inregistra con interesse li preciosi
confession que ti metode de propaganda ha intertémpor perdit su
atractivitá. In facte, noi ne memora un sol exemple del presentation de
un textu comparativ Ido-Occidental, publicat per Idistes in li presse
neutral. It plu ne resta a tis-ci un altri ressurse quam contentar se
per li imitation del tactica esperantistic, consistent ex li inviation de
informationes al agentie telegrafic pri li general assemblé del S.I.S.

_A. Matejka_




## Li hom-idyomo, de sr. Cardenas

Forsan it es un poc tro tard por mentionar ti projecte mort-nascet
ante... un quarte de secul. Si noi tamen parla pri it hodie, it es pro
que un de nor corespondentes directet recentimen nor atention sur ti
lingue quel apartene sin contesta al scole naturalistic del lingue
international, it es al sam gruppe quam Occidental.

Lu max curiosi es que ti lingue nascet just un annu ante Occidental, in
1921, in Vienna. Or, it es in Vienna que un gruppe de ingenieros
«decovrit» Occidental inter li numerosi projectes proposit al atention
public. Pro quo li Viennesi eat serchar a Tallinn li perle desirat
quande, in lor propri cité, existet un projecte anc con aspecte natural
e ja difuset per plur manuales tre bon printat? Li question merite
esser studiat.

In prim visu li Hom-idyomo sembla plenar omni conditiones postulat por
un lingue international moderni, quam it apare in li sequent extracte:

____
Oh! kwante deplorinda estay en la mundo aktuala la falto di Johano,
Leo. Sed si ili resurekcyonur hodye, re-mortuy in-medyate per
decepcyono, or perhapse suplicyatas kiel malefaktistos par las
neo-sacerdotos ke proklamay se ipse ilias imitantos.
____

Malgré li finales unic -o por omni nómines, -a por omni adjectives e -ir
por li verbes, li vocabularium es plu mult naturalistic quam ti de
Esperanto e Ido. Li finales international -ion (ad-vere con li grafic
deformation -yon) es conservat, anc -or, e -iv. Ma qualmen? Per li sam
medie quam che omni altri naturalistic projectes ante li aparition de
Occidental, it es per li admission de plur radicas in li sam familie.
Talmen Cardenas admisse sin coherentie grammatical e quam índependent
paroles le series quam: multiplicacyon, multiplikir, multiplicande,
multiplikatoro, mutacyon, mutacyonir, nov, novacyon, novacionir,
transir, transicyon, transitiv, transitory, transit..

E talmen al infinitá! Durante que Occidental have un sol radica quel
genite omni derivates del sam familie, preciosi medie por auxiliar li
memorie, li Hom-idyomo fortia li aprendentes memorar til un demí-dozen
de radicas quel es exter li sistema de derivation del lingue; exactimen
quam Esperanto, quel admisse redaktoro, redaktiono apu li verbe redakti.
In curt Cardenas ne possente soluer li problema del derivation regulari
simplicmen escarta it!

Noi ne fa le un reproche pro to, nam null hom, exter de Wahl, havet li
perseverantie consacrar li demí de su vive a dissecter li lingues de
Europa por trovar li solution. Ma pos ti constatation, on comprende nu
pro quo Cardenas e su lingue restat ignorat mem del viennesi
interlinguistes.



Altri mancas e erras in Hom-Idyomo apare nos quam minu excusabil.
Cardenas, por exemple, introducte un c e s con tilde, quel pronuncia se
quam sh in anglesi, quam ch francesi. Il introducte, apu R, r, de queles
li son es fort e «perfectimen distint del anteriori líttere», un altri
R inversat de levul a dextri, e quel es pronunciat «un poc minu fort,
exactimen quam in hispan e italian».

Ma ne possente trovar ti lítteres in li printerías, Cardenas imaginat
composir li majuscul tipograficmen, superposiente li demí de un B
retornat sur un demí H! Pri li r minuscul it es representat per li
cifre 2 retornat, ma ti lítteres invertet, naturalmen, preterpassa in
supra, quo fa li textus tre desagreabil a leer.

Ma to, quo ne es preciset es li maniere scrir li textus per li
scri-machines queles ne possede li C e S con tilde e li R directet a
levul, o li cifre 2 li cap ad-infra!

Quande on conosse li casu de Esperanto de quel li 6 chapelat lítteres
constitue li max grand impediment in li difusion del lingue, on
questiona se pro quo Cardenas recomensat li sam erra, introductente
altri lítteres ne existent in li printerías. Pro quo? Ad-ver li rason
ne es facil a decovrir: to es pro li famosi falsi principie posit de
Schleyer, li autor de Volapük, quel postulat: un líttere, un son. Null
altri chimeric regul ha plu, quam ti-ci, contribuet a retardar li
evolution del lingue international.

Li difusion del L.I. es ja un interprense sat desfacil sin ancor
complicar it per li introduction de ínutil subtilitás quam li distintion
inter du species de r. It sembla que li autor esset tro influentiat de
su lingue matrin, quel es hispan, e credit necessi imposir particulari
trates de ti lingue national in un lingue international.

Li domen del L.I. es un land u on plu facilmen posse errar quam trovar
li bon via.

_Ric Berger_




## Curiositás

Un truppe de soldates nequande deve passar un ponte marchante in
cadentie. Un marcha ritmat posse provocar oscillationes e causar
catastrofes. Talmen in Angers (Francia), in 1850, un truppe esset
precipitat in li rivere, li suspendet ponte, sur quel it passat hant
ruptet se. -- 227 soldates esset mortat.

Durante su polari explorationes, li admiral Byrd conportat du
frigidarios, li extern temperatura essent judicat tro frigid por
conservar li alimentes.




## Ancian francesi e Occidental

Li comparation inter ancian francesi e Occidental es tre interessant. Li
presc sam tema esset tractat in li numeró de januar de Cosmoglotta (A quo
simila Occidental) Ma ci noi vole studiar li identitá o adminim li similitá
del du lingues in li vocabules e in li grammatica.

Lass nos comensar per li articul. Noi conosse it in Occidental: LI por li
formes masculin e feminin. Anc in ancian francesi li articul esset
«li» por li du formes. Quam pruva mey servir li verse 2375 del canzon
de Roland, mastre-ovre scrit circa in li annu 1080: «Li quens Roland
se jut dessez un pin.» In li penultim parol noi vide, que anc li
articul índeterminativ es identic con ti de Occidental, e anc li genitive e li
dative: «del» e «al», ma in plurale «dels» e «als». Li s
significa li plurale in ancian francesi quam in presc omni altri lingues
romanic.

Tre interessant es li pronómines: jeo transformat se a io e jo in li
unesim persone. Tu e il es quam in Occidental. Ne totmen identic a nor bell
lingue es nos e vos, queles coresponde a noi, vu. Ma it es facil a
vider, que ili es parent. Li possessives es: mis, tis, sis, nostres,
vostres, lor. Cert vocabules, queles veni del lingue latin recive in
ancian francesi un s in li nominative del singulare, quel manca a ti del
plurale (exemple: toz o tots, tot). Anc li interrogatives es tam simil
que on vell posser creder que Occidental ne es un lingue creat, ma tot
natural e, quam li altri romanic lingues, un filia-lingue del latin. Qui?
e que? es li interrogatives; li relatives es sam. Ad-plu it existe
ancor quels e queles.

In li verse 2377 del canzon de Roland noi trova li verbe remembrer, quel
es in Occidental memorar. Vide li termination -er, quel existe anc che nos. In
un altri loc sta scrit: il tarda. Li preterite o passate es significat
per -t. Exemples: il puet (il posset), il plort (il plorat), il sospirt
(il sospirat). Li participie passat es in Provenzal (un poc alcri quam
ancian francesi, ma anc tre ancian): chantat, vendut, partit.

In fine noi vole studiar li internationalitá del verbes auxiliari esser,
e har (haver):

|===
| Latin       | esse        | habere
| Hispan      | ser (estar) | haber
| Portugalesi | ser (estar) | haver
| Francesi    | être-estre  | avoir
| Provenzal   | esser       | aver
| Ruman       | fire        | aveare
|===

Un long comentarie ne es necessi. Li conclusion de nor micri excurse es
que Occidental have null artificialitá, ni in vocabules ni in grammatica.
Omnicos posse esser pruvat ex li lingues vivent o mort quam li ancian
francesi.

Iso Baumer, stud., St. Gallen




## Subventiones e contributiones recivet (31.5.45)

Sr. W. Lauenberger, Fr. 1.—; Ed. Mayor, Fr. 1.50; J. Buchmann, Fr.
10.—; C. Segerstahl, Fr. 7.00; R. Ström, Fr. 5.—; V. Ahlsted, Fr.
5.—; E. Berggren, Fr. 3.—, K. Chamaud, Fr. 5.—; J.A. Sautter, Fr.
2.—; R. Ris, Fr. 2.—; J. Feierabend, Fr. 4.—; E. Gämperle, Fr.
3.—; E. Kläul, Fr. 5.—; T.V. Bäckström, Fr. 10.—; Y. Sköld, Fr.
9.80; J.A. Sautter, Fr. 3.—; Veymuth, Fr. 3.—; F. Meyer, Fr. 2.50;
W. Lauenberger, Fr. 1.—; H. Bolleter, Fr. 5.—; J. Ritter, Fr. 3.—;
J. Fanti, Fr. 2.—; J. Cheseaux, Fr. 2.—.

SCOED: Sr. A. Matejka, 1 parte.

Max cordial mersí ad omnes!


## Quo es S.C.O.E.D.?

Li tre proxim aparition del dictionarium Occidental-Deutsch und
Deutsch-Occidental de nor ínfatigabil colaborator A. Matejka, ne posse
esser realisat sin un intensiv colaboration financiari de nor
coidealistes, letores o nov interessates. UN tam important edition ne fa
se sin grand custas, precipue in un témpor u omni materiale e labores de
printation es carissim. Malgré li altitá del precies, noi ne volet
procrastinar li aparition de ti dictionarium, quel va esser in sam
témpor li base por li altri national vocabulariums. Noi besona it, nam
hodie omni dictionariums es exhaustet, e pro quo noi ja possede il
excellent Vollständiger Lehrgang de A. Matejka, noi volet dar a nor
coidealistes de lingue german li medie continuar lor activ propaganda
por Occidental.

Ma por posser editer manuales, noi besona un important capitale. Pro to,
noi peti omni coidealistes o amicos de nor movement benevoler subscrir
partes del SCOED (Societé cooperativ del Occidental-Editiones). Li
partes es Fr. 20 sviss, queles posse esser payat in quar rates de Fr.
5.—. Chascun subscritor posse prender tam multi partes il desira, ma
pro que li principies del societé cooperativ, il recive solmen un voce
in li deliberationes del societé.

Por li partes, li subscritores recive chascun annu un micri intereste
(til nu 3%). Ad-plu li membres del SCOED recive special avantage ye li
compration del libres editet del SCOED.

Pos quelc témpor, li letores de Cosmoglotta va reciver un carte de
subscrition e noi ne dubita que li max grand parte de ili, secun su
possibilitás, va potentmen auxiliar nor eforties in li realisation del
max apt Occidental-materiale.




# Cosmoglotta B 72 (jul 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Julí 1945 -- Nró 72 (7)




## Li nómine de nor lingue

Sr. Berger es rect diente que noi ne es fanaticos e íntransigent homes
queles refusa discusser un problema sin esser capabil motivar ti refusa
per plausibil motives. Ma it ne es minu ver que noi have null beson
changear alquo in Occidental, si por to ne existe un evident necessitá o
si adminim ti change ne aporta nos palpabil avantages.



Regrettabilmen ex omni argumentes queles Sr. Toublet mentionat in su
circulare, Sr. Berger mentiona un sol, talmen que noi es tre
ínsufficentmen informat pri li gravissim motives queles, secun li
opinion de nor coidealist parisan, imposi li changeation del nómine de
nor lingue. Ti sol e unic argument es in céteri poc convictiv, nam li
facte que li adjective «occidental» posse esser aplicat a mult coses
ne linguistic ne es suficent rason por condamnar it. Multissim productes
es vendit sub li marca de comercie «universal» sin que to causa alquel
detriment al possessores de ti-ci. Occidental es un tre convenent
nómina, nam it depicte li caractere del lingue e yo personalmen nequande
ha sentit li beson propagar ti-ci sub un altri marca de comercie plu
convenent.

It es ver que li nómine Cosmoglotta sembla me ancor plu simpatic e yo
vell in omni casu preferer ti-ci al nómine Auli o Wahl proposit de Sr
Berger. Contrarimen a Occidental e Cosmoglotta queles es
self-explicatori, nequi comprende li signification del paroles «Auli»
e «Wahl» si ili audi les por li unesim vez. Anc li facte que ili es
plu curt quam «Occidental» o «Cosmoglotta» ne impressiona me mult.
Ti modern tendentie vers «brachiglottisme» es un maladie del secul
quel noi have null beson incoragear; it es ja sat lamentabil per se
self.

Anc practic motives impedi hodie un changeation del nómine de nor
lingue. Omni marcas de fabrica (e anc «Occidental» es un tal)
representa un cert capitale per li summas de successes investit in ili.
Noi ne va sacrificar sin imperativ motive li fructes del propaganda fat
sub li nómine Occidental.

_A. Matejka_




## Li 12 suicides del professor Minovici

Li professor Nicolas Minovici, director del Institute medico-legal de
Bucuresti, por conosser e analisar omni fases del agonie, ha mortat se
12 vezes in li durada de quelc semanes. Ma naturalmen, ante chascun
suicide, il prendet con su auxiliatores omni dispositiones por esser
reaductet al vive.

Il ha strangulat se 3 vezes. Li unesim vez il esset in su lette.

«Yo esset cuchat sur li dorse, il scrit, li regardes vers li plafon.
Per mi omni forties, mi fingres serrat mi gurgul. Quelc secondes plu
tard, yo videt un grand púrpurin vele. Poy ti vele devenit nigri.
Disperset images, separat pezzes de memorie passat avan me quam un film.
Poy yo sentit un violent choca, quam quande alqui tucha li electric
currente. Yo inmerset in lu nigr, e yo perdit conscientie.»

Pos li strangulation, li professor Minovici gustat li pende. Un penduore
esset montet in su laboratoria. Il pendet se 5 vezes a it:

In prim, notat li professor, yo havet li impression que on extirpat mi
ocules. Li respiratori organes cludet se hermeticmen, un burdonament in
li oreles inflat se de seconde a seconde. In li comensa, yo perceptet li
conversation de mi assistentes, poy yo ne plu audit alquo. Un ferrin
circul serrat mi cap e mi tempies.

On posse concluder de ti raport que un pendete perdi conscientie 5 o 6
secondes pos har «saltat» in li morte.

Por finir, li professor Minovici dronat se in un bassine.

Vi quo il retenet de ti experientie.

«Yo luctat in prim por reprender mi soffla, ma to esset me ínpossibil.
Tande un strangi ben-essere invadet me. It semblat me que yo esset
ebrie. Omnicos comensat tornar circum me.»

Ex li revúe «7 Jours» trad. Ric Berger.



LI MENTITORI PRENÓMINES

Li prenómines, selectet per tradition de familie o secun li mode
temporari, es sovente tre arbitrari o dupatori etiquettes. It ne es rari
vider blond infantes con rosi carnationes responder al nómine de
Maurice, quel, in realitá, indica un person presc nigri, quam un
«Mauro». -- Claude e Claudine, prenómines actualmen in favore
significa: claudicant. In li epoca quande li mode esset por li
prenómines de Octave e Octavie(a), on atribuet les a un unic infante o
al unesim nascet, durante que ili designa expressivmen li «ottesim»
infante de un bell familie.




## Stabilitá e progresse

Li esperantistes e idistes ha trovat un nov argument contra Occidental.
«Occidental forsan ne es mal, ma si it vell esser ancor plu bon, it
nequande va victoriar, nam su subtentores ne egarda suficentmen li
exigenties del practica. Vice propagar li lingue in su forme original,
ili perdi lor témpor in constant changeamentes e ameliorationes»!

Ti argument vale li pena esser examinat un poc plu profundmen.

Unesim constatation:  Lingues ínmutabil ne existe. Essente li spegul
del historic e cultural evolution del homanité, omni lingues vivent tot
naturalmen seque ti-ci anc in su constant transformationes. To es un
veritá tam self-evident que mem li esperantistes e idistes aconosse li
perfectibilitá de lor respectiv lingues quam un de lor principies
fundamental. «Nultempe perfekta, sempre perfektigebla»! es li cri de
guerre del idistes.

Si li perfectibilitá del lingues es in se self un bon principie, it es
tal in omni casus. It ne posse esser bon por Esperanto e Ido e mal por
Occidental. Quo significa alor li reproches de nor mi-fratres? Noi va
provar explicar to in li sequent lineas.

In Esperanto, li «perfectibilitá» obedi a special leges. It es un
specie de «perfectibilitá directet», nam li «fundamento netuŝebla»
restricte li possibilitás de reformation tam in lor forme quam in lor
númere. It es ínpossibil changear alquo in Esperanto. On posse solmen
«inrichar» li lingue, proposiente nov paroles o nov regules queles
posse esser usat paralelmen al ja existent formes. Un definitiv
abolition de alquo decretat in li «fundamento» e su remplazzation per
plu bon formes o regules es por sempre ínpossibil.

Noi ne nega que li tric quel consiste in garantir li «natural
evolution» per li introduction de nov paroles sub li forme de
«paralel-formationes» presenta apreciabil avantages de propagandistic
vise-punctu. Quande it acte se pri demonstrar li «facileso» e
«simpleco» (pron. fatsiletso e simpletso) de esperanto, on posse
avantageosimen substrecar li fortie creativ del lingue quel permisse
formar multissim derivates e quel oferta li possibilitá traducter
notiones fundamental con un minimum de elementes constructori. Ma quande
noi monstra li hideositá e ínnaturalitá del derivates format per ti
metode, li Esperantistes hasta changear li cavalle e ili exclama
triumfalmen: «Pardon, nor lingue ne es minu natural quam Occidental;
paroles quam «kunulino, arigadi, dineo, eco, indigo», etc. es
arcaismes ja de long plu ne usat; ili es remplazzat in modern Esperanto
per «kamarado, akumuli, ateismo, kvalito, valorigo», etc.» Con un
tactica tam ingeniosi, on adminim es cert perdir solmen si on fat it
intentionalmen.



To quo li Esperantistes ne di, es que ti famosi charades queles on
glorifica quande ili servi e repudia quande ili gena, ne es
«arcaismes» in li ordinari sense del parol. Ili es quam «arcaismes»
plu vivent quam lor modern surogates, nam ili es sol genuin
Esperanto-formationes oficialmen aconosset, durante que li novi
formationes es solmen tolerat. It ne es permisset eliminar ti arcaismes
del lexicos: ili deve sempre esser reprintat junt con li «modern»
paroles. It ne es permisset ignorar lor existentie, talmen que por bon
mastrisar Esperanto, on es fortiat aprender du lingues: Li arcaic
Esperanto oficial e li modern Esperanto ínoficial.

On anc ne di que, just pro li co-existentie de du lingues diferent, mult
fideluloj rebelle contra li violation del «sakro-sankta fundamento».
Ili vole conservar li puritá del lingue e omni provas de
«amelioration» per li introduction de paroles plu international efecte
sur ili quam li rubi toale. Li querelle dura ancor e it va acompaniar
Esperanto til su ínevitabil morte.

In Ido li situation es un poc altri, pro que ti lingue ne possede un
«fundamento netuŝebla». Ma anc ta, simil causes producte simil
consequenties.

Benque, in principie, null lege impedi far in ti lingue mem li max
radical modification, ti-ci ha practicmen restat ínmutat desde li annu
1913. In veritá, li proposition de amelioration ne ha mancat, ma li
movement manet presc constantmen sub li influentie perniciosi de Sr. de
Beaufront e de su fidel disciples queles successat impedir omni seriosi
provas de reforme per li artificial e arbitrari prolongation del
talnominat periodes de stabilitá. Anc comercial interesses ludet un rol
important in li petrification del lingue.




Li grand calamitá de Ido es que it ne constitue, quam asserte su
subtentores, li producte de un scientic labor de reforme. It esset del
comensa un tipic ovre de compromisse per quel on provat, in céteri sin
successe, paralisar li oposition del Esperantistes. Li fate de Ido vell
har esset tot altri, si Couturat vell har prendet «IDIOM NEUTRAL» quam
base por su labor, vice cramponar se a Esperanto. Nu li lingue es
stabilisat in un forme quel impedi omni seriosi provas de amelioration.
On ne posse perfectionar Ido sin ataccar se a su fundament esperantistic
e li experientie ha monstrat que li majorité de su adherentes mane
faruchimen refractari a omni provas de radical revision del structura
lingual in li sense del modern conceptiones interlinguistic representat
per li sistema Occidental. Li resultate es clar: por conciliar li
introduction del necessi reformes con li mantention del «fundamento
querko-stabilo» (Quarfood dixit), on es fortiat presentar li nov formes
e regules apu lis ja existent, talmen que on nu constata anc in Ido li
coexistentie de du tipes de lingues. Li tipe modern es caracterisat per
li presentie de un alternativ
sistema de conjugation sintactic e analitic e per li multiplicitá del
tal nominat «paroles mackensenic», to es paroles international queles
Ido ne posse formar per su propri leges de derivation e queles pro to
deve aparir in li lexicos quam paroles autonom. It es evident que li
metode ne simplifica li coses: It solmen augmenta li cáos ja existent.

A to li idistes customa responder: «Noi es, quam vu, partisanes del
progresse, ma anc in li lingue international un minimum de stabilitá es
índispensabil. Noi vole perfectionar li lingue, ma noi ne vole comensar
it sempre «ab ovo», altrimen li propaganda por un tal sistema deveni
ínpossibil».

In  ti curt constatation «noi ne vole sempre comensar li labor ab ovo»
noi have li nucleo del tot problema. It contene li implicit confession
que li mal fundament de Ido es li sol cause del missuccesses
reformatori. Si li fundament vell esser solid e ínataccabil, li dilemma:
o renunciar al reformes o recomensar li labor «ab ovo» ne vell
constantmen presentar se quam obstacul ínsuperpassabil. Ma in ti facte
jace anc li cardinal diferentie inter Occidental e li altri sistemas
mundlingual.

Occidental es li sol sistema quel possede un fundament rocc-solid. It es
li sol sistema quel have li possibilitá inrichar e perfectionar se, sin
esser fortiat admisser modern paroles international quam elementes
autonom, nam mersí a su natural sistema de derivation, omnicos inrangea
se harmonicmen in li general structura del lingue. Quande por ex. li
filosofie invente un nov notion quam «dépersonnalisation», noi ne
besona rupter nos li cap pri un apt traduction: ti parol ja es
Occidental sub li forme «de-person-al-is-ation». In Ido ti sam parol
deveni «despersonalizaciono» e alor it sta exter li leges de su
sistema de derivation, o alor on es fortiat «idisar» ti notion sub li
forme «des-person-al-ig-o», e it deveni íncomprensibil. Null beson in
Occidental serchar li bon equivalent por «état totalitaire», nam
«totalit-ari» es regularimen derivat de tot-, total-, totalité. In Ido
noi have «tot-es-ala», regulari, ma íncomprensibil, o totalitera quam
parol autonom, ma apen minu artificial.

On comprende facilmen, pro quo li entusiasme por li «reformes» in Ido
ha gradualmen evanescet. Chascun prova de amelioration producte
ínevitabil conflictes con li «fundamento querko-stabila». Si on vole
egardar li principie del internationalitá in li selection del paroles,
on es constantmen obligat violar li leges de derivation. Si de altri
látere on prova ameliorar li lingue per li simplic inrichation del
vocabularium sur li structural base ortodox quam in Esperanto, li
ameliorationes efecte in sense invers: vice eliminar li real defectes,
on simplicmen augmenta lor númere.




Li labor de perfectionament de Occidental ne tucha e nequande va tuchar
al fundamental traves del sistema, pro que li changeation del base de
nor lingue es un scientic ínpossibilitá. In contrari, it es li
rocc-solid fundament de Occidental quel garanti li natural evolution del
lingue. Li changes queles noi discusse in li academie torna in li grand
majorité del casus solmen circum lexicografic, ma nequande circum
structural problemas. In facte, ja desde pluri annus, li academie ocupa
se presc exclusivmen pri questiones de standardisation, un problema quel
noi ja ha exposit in nor revúe e pri quel noi do ne plu besona parlar in
detallie.

Resumante noi posse dir que Occidental es li sol lingue quel successa aplicar
li principie del constant perfectionament sin detriment por li stabilitá
de su structura grammatical. Ti-ci forma in contrari li solid base por
omni futuri ameliorationes. In Esperanto e Ido, li fals fundament
transforma omni provas de perfectionament in un cáos ínextricabil. Ti
simplic facte explica li descharmament del esperantistes e idistes e
simultanimen responde a lor lugubri profeties concernent li fate de
Occidental.

_A. Matejka_




## Li musicalitá de un lingue

Del vise-punctu auditiv, li consonantes o bruies es desprovidet de
musical caractere, durante que, in contrari li vocales, de queles li max
multes es sones, es til un alt gradu musical. De ta on posse concludes
que plu, in un lingue, li númere de vocales es considerabil comparatmen
a ti del consonantes, e plu li lingue possede un musical caractere.

Del vice-punctu del tuchada plu in un lingue li sonori consonantes es
numerosi, plu it es dulci por parlar. (Noi fa memorar que li sonori
consonantes es b, d, g, o li dur consonantes p, t, k)

Bourdon: Li expression del emotiones in li lingue

Nota del traductor. Li supra conclusion del francesi scientist deve
esser tamen completat per li remarca que multi popules tende a
pronunciar li d dulci quam un t dur. Just pro to li linguist Jespersen
fat vicear in Ido li parol sed por ma con ti motive que li finale ed es
pronunciat et de un grand parte del homes. Pro li sam rason Occidental preferet
adopter li passate in -t vice li -ed proposit de altri interlinguistes.

Ric Berger.



Erra de interpretation.

--! Nu, yun mann, yo vide que vu ha decidet devenir mi bel-filio.

-- Seniora, ne a to yo precipue tene, ma yo crede que it vell esser
desfacilmen evitar to si yo marita senioretta vor filia.




## Pri li standardisation

It esset un del max bon idés del creator de Occidental conceder un
periode de experimentation con libertá usar ti-ci o ti-ta formes,
contrarimen a Volapük, Esperanto e Ido queles a priori regulat omni
detalies, creante de ti maniere un «netuŝebla fundamento» e barrante
li via a alquel amelioration del lingue. Ma li periode de
experimentation ne posse durar til li die del Ultim Judicament. Omni
vivent lingues de civilisation ha regulat omni detallies in li un o
altri témpor. Null scritor o printator german vell abandonar hodie li
Duden, quel ha fat fine a ti cáos. Li grand rol quel F. lude ancor,
benque desde presc du secules it ne plu es li duesim lingue de chascun
hom erudit es debit in un grand parte al facte que li Academie
Française, per labores penosi e sovente semblant pedantic, regula li max
ínsignificant detallie. Li unitá del lingue hispan ha esset gardat
solmen per li decisiones del Academie Hispan, a queles ha submisset se
li sud-american states (con exception de Chile u on generalmen remplazza
li y per i). Li ortografie e grammatica del lingue portugalesi ha esset
regularisat solmen ante relativmen curt témpor per li Academie de
Portugal, un facte quel excitat grand joya in li intelectual circules
del land, e it esset festat quam tre grand successe quande ante quelc
annus li Academie de Brasil intrat in comunication con ti de Portugal
por arivar a decisiones obligant por ambi landes. Li manca de
concordantie in li usas linguistic de Anglia e li Unit States ha esset
sentit desde long; in America on have, por multi notiones, altri paroles
quam in Anglia e anc un altri ortografie. On scri por exemple
«candor», vice «candour», «thru» vice «through», «coöperation»
vice «co-operation», e li max recent innovation, usat ja per multi
grand jurnales, es «nite, lite» vice «night, light». Ti discrepantie
mem ha fat necessi important mesures organisatori in li curse del
guerre, nam li soldates anglesi ne comprendet li comandas de oficeros
american, e vice-versa. In un jurnale anglesi yo trovat li amusant
plende de un aviator anglesi: «Yo pensat que ili parlat li sam lingue
in li altri láter del «stagne», ma yo bentost videt que to esset un
erra». Esque noi va lamentar un die pri simil divergenties in
Occidental? No, li Academie ne deve dir: Noi nequande vole regular ti-ci
o ti-ta detallie, it posse solmen opiner: Li témpor por regular it ne ja
arivat.

Dr. Pollog, Basel



PENSA

Acustoma te escutar omni to, quo un altre di e penetrar tam mult quam
possibil in li ánim de ti, quel parla.

Marcus Aurelius




## Quo un homan stomac posse suportar

Ante quelc annus un Siciliana viageat tra Europa e, por amusar su hósped
agreabilmen, ella trincat chascun die du o tri vezes un aquarium
contenent vivent pisces de apartament. Ella successat prender 10 pisces
de 8 a 10 cm e rejettat les vivent per li bocca un quart de hor plu
tard.

Li artiste Salandro esset ancor plu extraordinari. Il posset glotir un
dozen de adult ranes, poy il manjat un platillade de sup, anc un de
carne e de legumes, trincat un botelle de vine e, 35 minutes plu tard,
rejettat li ranes omni junt, e solmen li ranes.

Un artist, quel nominat se Omikron, glotit til 24 l. de gas de luminage
sin alcun pena por rejettar e explotar li combustibile -- li gas essent
accendet -- con li possibilitá cocinar oves sur li platil. Qualmen to
esset possibil?

Pos un ruptura de un tub de gas, Omikron havet solmen quelc nauseas,
durante que li altres esset intoxicat e devet esser transportat in li
hospitale. Li medicos decovrit que li paretes del pulmones e del stomac
de Omikron esset tre poc sensibil al gas... Pos ti constatation Omikron
imaginat su numeró de music-hall. 6 annus de provas con li gas-forne de
su hem esset in prim necessi. Il comensat per un micri quantité
incontrat fiasco, maladies, fat nov provas til quande il successat. In
prim Omikron prendet ante chascun representation, tost in matine 8 l. de
lacte per far ínofensiv li carbone in li stomac. Ye midí il prendet li
ultim repaste; in véspere, li stomac esset totalmen vacui; il posset
tande, med un tub, ligar it al recipiente por li gas. Pos har prendet li
gas il servit, durante 25 a 30 minutes, quam gas-lampe, quam glatt-ferre
o quam forne. Con li reste il posset ancor eclarar durante 5 minutes per
li auxilie de un gas-corone munit de 5 lampes.

Ex li revúe «Trait d'union», R. Bg.



UN MISOGINE.

On raconta, in Oxford, li historie de ti professor de universitá, rabiat
misogine quel refusat aconosser li existentie del studiantes del bell
sexu, mem quande lor númere, pro li guerre, preterpassat ti del masculin
colegos. E, avan li mixti classe, il comensat ínvariabilmen su cursu per:
Gentlemen (Seniores).

Li classe, bentost, composit se de quarant studiantas solmen, ma nor
professor, continuante ignorar li presentie del feminin majorité,
ínperturbabilmen salutat chascun matine su auditores per: gentlemen. It
evenit finalmen que un die su classe havet 49 seniorettas e un sol e
unic representant masculin. Grinsante su dentes, li old professor jettat:
«Sir» (=Senioro).




## Stalin quam occidentalist

Si vu pensa, car coidealistes, trovar sub ti titul li information que
tovaritch Stalin ha devenit adherente de Occidental e membre del
Occidental-Union, yo deve decepter vos -- e to es damage -,
índubitabilmen. Nam li max fervent anti-bolchevist ne posse plu
contestar que li directore del destines de Russia es un del max
prominent e important homes de nor secul, e si il solmen vell har
pronunciat un parol, un tot micri parol, in favore de Occidental, to
vell haver por nos li sam valore propagandistic quam li recomendationes
de Basic English per sres Churchill e Roosevelt -- mem si Stalin vell har
parlat con li sam ínsuficent conossentie del cose quam su du eminent
colegos. Ma il ha dit necos pri Occidental, e yo time que momentanmen il
deve directer su atention a problemas plu important quam li aprension de
un lingue, mem si per chance il vell esser interessat in linguistic
studies. To tamen ne sembla esser li casu, nam on di que il parla solmen
du lingues: su idioma matrin, georgian, e russ.

E tamen Stalin es, si ne un Occidentalist de conviction, adminim un
Occidentalist de facte!

Quam vu naturalmen save e quam yo mentionat ja, li chef del governament
russ ne es un Russ de nascentie. Il es un Georgian, descendent de un old
popul con un grand historie, quel ha combattet con multi bravura contra
li armés del tzares, Stalin mem ne esset sempre nominat Stalin. Il
nascet quam Yossif Vissarionovitch Djugachvili -- un nómin un poc long,
ne tre pronunciabil e distintmen ne-russ. Pro ti rason, e proque ja quam
yun revolutionario il sembla har cultivat li ideales de pertinacitá e
ínflexibilitá, il adoptet un nómine de guerre (on ne posse dir
«pseudonim») plu comod e de aspecte plu russ: Stalin, quo devet
significar «mann de Stal». Nam «stal» es in russ: stal.

Ma nu veni lu strangi: li lingue russ ne conosse li síllabe de
derivation adjectivic -in. Li adjective derivat del substantive stal es
stal-noi. Proquo li yun Djugachvili alor ne ha nominat se Stal'noi, ma
Stalin? Esque il secretmen ha aprendet Latin o un lingue modern del
Occidente in quel li derivate -in ocurre? Esque il simplicmen ha imitat
altri familie-nómines russ finient in -in quam Lenin, Tolbukhin, Vatutin?
O esque il arivat a ti forme solmen per hasard? On ne save -- ma li
facte resta.

E li altri facte resta que noi have in Occidental un substantive stal,
de quel es derivat tot regularimen li adjective «stalin», con
exactimen li signification -- de stal -- quel li nómine del marchale russ
deve haver! E pro to it eveni que in li nov lexico de Occidental e
german, quel va aparir bentost, noi trova, a su exact plazza in li
alfabet, li nómine de Stalin -- quam modest adjective, it es ver, ma quam
parol de pur e bell Occidental.



Li suprem comandante del victoriosi armés russ do va permisser nos
salutar le quam ínconscient Occidentalist.

P.S. -- Yo ne vell esser astonat si nor amabil adversarios in li camp
esperantistic, pos har inculpat nos esser subtenet per li
National-Socialistes, nu vell insinuar nos har devenit Bolchevistes sub
li impression del max recent evenimentes. Certmen li inclusion del
nómine Stalin in nor lexico va esser considerat per les quam suficent
prova. Nor sol defense vell esser que li nómines de Marx, Engels e Lenin
manca in nor parol-tresor, ma quo, al altri látere, it contene li
substantives «insidie» e «calumnie» con un sat grand númere de
derivates.



ORIGINAL AFORISMES IN OCCIDENTAL.

Ne considera tui bon action quam payament anticipat por ínfamies quel tu
vole cometter in future.

Mani homes es bon, ma solmen secun li extension de lor horizonte.

Li rasonament del masses es quam un nave sin propri fortie motori, e ti
vente directe it quel maxim soffla su segles.

Predicar morale implica moralic self-obligation.

Un conception del munde deve esser tal, que on ne vell hontar pri it
quam contemporan de plu felici generationes.

A.E. Cortinas, Lugano, 1945.


## Aforismes traductet

Ne time esser lent, time solmen haltar. (Maxim chinés)

Ples pensar que vu have sempre un testimon de omni vor actiones, it es
vor conscientie.   B. Delessert

Chascun bell ovre es un gérmine plantat in april e quel va fructificar
in octobre.    Th. Gauthier.

Li obstination es li fortie del debiles.

Chascun es partisan de su propri destine.

Li colere es sempre ínoportun, precipue quande on sercha li veritá, pro
que it trubla e obscura it.

Lass nos ne esser abattet del blam, ni tro exaltat del lauda.




## Logica

-- No, baptist, esque vu es un poc foll? Vu da me un yelb e un gris
gante.

-- Oh! Yo vell consentir cambiar les, senior, ma li pare restant es
exactimen simil.




## Nor movement


### Francia

Li coidealistes de Francia reorganisat se e recomensat li
propaganda interruptet durante 6 annus pro li guerre. Aparit li unesim
numeró de Libertá e de Occidental-Buletine, organ del Occidental-Societé
de Francia. Anc esset publicat un prospecte de propaganda tre bon
redactet.

Sr. Varela, membre del Academie de Occidental, habitant hodie Perpignan,
composi nu li dictionarium hispan Occidental e un cursu in 12 leciones in
hispan e in catalan. On mey dunc ne interprender li sam labor, por
evitar ínutil perde de témpor.

Li lettres de Francia comensa arivar in Svissia. Specialmen apreciat
esset tis de Sr. Lerond, instructor in Bréville tra Donville (Manche) e
de Sr. René Chabaud, quel felicimen revenit san e salvi de un campe de
inprisonates in Germania.


### USA

De San Benito (Texas), venit bon novas de Sr. Gusten Jungren, quel
desira que «bentost un bon anglesi-Occidental vocabularium va esser
publicat.» Ho vé! multi labor atende nos ancor omnes.


## Li sam prejudicas recomensa!

In li Bulletine poligrafat de 4 págines del francesi Ido-Societo,
redactet de Sr. Philippe in Bourges, noi trova li sequent passu directet
contra Occidental. «Li aplication del principie del internationalitá del
elementes formatori, prendente in calcul omni lingues europan -- e ne
solmen li lingues del Occidental Europa -- quam alcun projecte volet far
it e quo reductet singularimen su caractere international -- fat Ido un
lingue íncomparabilmen plu accessibil quam quelcunc lingue national.»

10 annus pos li morte de de Beaufront noi vide dunc publicat, contra
Occidental, li sam fals argumentes quel fat celebri li pseudo-autor de Ido. In
veritá, pro que li radicas de Occidental es simil a tis de Ido in li
proportion de 9/10, on posse dir que li essential diferentie inter li 2
lingues jace in li maniere soluer li problema del derivation. Ido es anc
basat sur li lingues de Occidente e possede null element «formatori»
de oriental orígine. Ma su defecte es har conservat un ínadmissibil
colection de sufixes fabricat o mal selectet de Esperanto, queles
deforma li aspecte del paroles international. Ti mutilation constitue in
null maniere un avantage por li Orientales; in contrari! Li paroles
international essent conosset e expandet anc in oriente mersí al
influentie de anglesi, de francesi de hollandesi, etc., li oriental
popules es derutat por li strangi «formacuri» de Ido! (Esque li parol
Occidental «formation» ne plu es «accessibil a omnes»?)

_Ric Berger_




## Che Esperanto

Nor car mi-fratres esperantistic es visibilmen tuchat per li activ
propaganda quel noi fat in Svissia por Occidental durant li passat
annus. Ili prova reacter contra li progresses de nor lingue, ma ho vé,
lor metodes de propaganda ne ha mult changeat; in facte tis-ci rarmen
ha esset tant lamentabil quam just in li present témpores.

Noi Occidentalistes have un excellent slogan: OCCIDENTAL PROPAGA SE
SELF. Noi ne contenta nos far propaganda por Occidental, ma noi effortia
nos, ucunc possibil, far propaganda in Occidental. Nor letores save que
chascun numeró del jurnal «DER EUROPÄER» publica un litt articul in
Occidental. Noi patientmen atendet li die u nor mi-fratres vell in lor
torne prender li ofensive e monstrar li superioritá de Esperanto súper su
concurrentes per li presentation de modellic textus in Esperanto. Li
«Europa-Union» essente un institution neutral, ne vell har havet li
minim motive por refusar tal contributiones in su official organ. Hante
atendet in van durant mult mensus sin vider li minim articulette in
Esperanto, noi finalmen pussat li curiositá til questionar discretmen li
redaction del jurnal pri li ínexplicabil motive del absentie de Esperanto in
su columnes. Li response esset que in facte li esperantistes hat esset
invitat misser anc de lor látere litt articules por «DER EUROPÄER» e
que on hat in antey dat les li promesse publicar les, sam quam on
accepta por publication li contributiones scrit in Occidental. Ma li
invitation cadet sur funde ínfertil. Li esperantistes have null
interesse monstrar lor lingue apu Occidental. Vice honestmen presentar
lor merce al publica e dar a ti-ci li palpabil pruva del lingual
superioritá de ti sistema súper Occidental, ili contenta se per far
publicar periodicmen in li jurnales de nor país litt noticies in queles
ili prova dupar li letores pri li factic importantie de lor movement in
li munde. Talmen noi aprende por ex.m li sensational facte que li
«Congress del Svisa Esperanto Societo» ha misset un telegramma a sra
Eleanor Roosevelt por felicitar la pro su subtene del idé de un lingue
international; que li sam societé ha misset un altri telegramma
congratulatori al presidente del republica brasilian pro har acceptat li
patronatu del «Esperanto-Congress de Brasilia»; que li ancor vegetant
sviss membres del «Internacia Scienca Asocia» (ples pronunciar
internacía scíentsa asocío) ha convenit por «examinar» li actual
situation de ti (in veritá ja de long mort). «Association mundial de
academicos» queles subtene Esperanto; que 27 membres del francesi
Academie del scienties, queles declarat Esperanto quam un «mastro-ovre
de simplicitá e logica»! Ma ne minu celebri scientistes judicat ne minu
flattosimen Solresol e Volapük, hodie obliviat.

A. Mka.




# Cosmoglotta B 73 (aug 1945)



OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament liber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) August 1945 -- Nró 73 (8)




## Rehabilitation de Welch

In 1538 Henri VIII Tudor, benque essent li secund gallesi rey quel
ascendet sur li tron de Anglia, fat un edicte interdictent li usa del
Welch -- li celtic lingue del land de Galles in omni oficial aferes e
decretant obligatori li usa de anglesi. Desde ti epoca li Galleses
nequande cessat protestar contra li interdiction e, recentmen, un
petition de 300 000 signaturas ancor demandat li anullation del edicte
de Henri VIII. Ti-ci vez li Galleses successat obtener satisfation e li
Parlament votat un lege dant li jure usar li welch in li Tribunales.
Ad-ultra li guvernament va payar li custas del interpretatores por li
casus u li acusates e testimones ne vell conosser anglesi.

Talmen va finir un lucte quel ha durat 4 secules, ma si li nationalistes
gallesi obtenet satisfation lor victorie es precipue sentimental. It
existe in facte solmen 70000 Galleses parlant exclusivmen welch, durante
que li 2500000 altri habitantes del land save anglesi tam bon quam welch
e mult de ili mem conosse solmen anglesi.




## Consilies al propagandistes

Quande vu atacca alqui, prova sempre trovar alquo a laudar.

Vice negar absolutmen li tese de vor adversario, admisse it in parte,
provante pruvar que ti tese es ver solmen in un certi mesura.  Per to vu
deprende al argument su tot fortie, sin ofender ti adversario...

Monstra que tis, qui parla talmen vell haver un tot altri opinion in
altri circumstanties: ..

Atende li oportun moment o prova parlar solmen pos un person de quel li
discurse ha esset tedant...

Prova trovar un precedent procede ancor plu fort o audaciosi quam li
procede qual vu va proposir.

Hamilton




## Cronica


### Francia

SCIENCE, ACTION, LIBERATION, 13 Rue Pierre Curie, Paris Ve. Sub ti titul
esset creat un gruppe de scientistes e tecnicos por usar li scientie al
servicie del homanité. Ja deciquin equipes por comun labor ha esset
format, inter queles: Nov economie, Social medicine, Rational
organisation, Lingue international, etc.

In seque de un lettre de O.S.F., li secretario, Prof. Serge Tchakhotine,
biologist, petit Sr. de Guesnet exposir li vise-punctu del
Occidentalistes.

Ti letura evenit li 26 junio in li librarium del Institute de biologie.
Circa duant persones esset present, inter queles max mult esperantistes.
Sr. de G. emfasat que Esperanto es ínutilisabil por scientie pro li
deformation del international nomenclatura, al contrari de Occidental de
quel li derivation fa possibil li ínmediat usation de omni tecnical
paroles. Li esperantistes criticat precipue li aparent latinitá de Occidental
e assertet que Esperanto es plu convenent por Germanes e Slaves. Ti argument
esset contradit per exemples.

Prot. Tchakhotinc declarat que unquande, il esset idist e mem traductet
al russ li conosset libre «Li lingue international e li scientie». Pri
ti traduction nequi audit e existe null indication in li annu-series de
«Progreso». Tamen Sr. T. monstrat nos ti traduction bon editet). Poy il
denov subtenet Esperanto por ne disperser li eforties por introduction de
alcun L.I. e benque il aconosse li multi defectes de Esperanto.

Li discussion esset amical, ma li resultate esset to, quo on posse
expectar quande on parla avan partisanes... Til nu, li equip por li
L.I. ja examinat ante Occidental, Esperanto e Basic English. In ti ocasion noi
conosset li tre afabil representante de Basic per Francia, Sra Nony, e
nor unesim contacte fa previder agreabil e interessant futuri
relationes.


### Svissia

It va interessar nor letores que nor centrale recivet, til li 1 sept.
1945, bon novas del sequent amicos de nor movement:

Sres Poggenbeck de Rotterdam, Bonneval e Fuentes de Cuba, Bevilacqua de
Bavullo, Italia, Hoitingh, de Amsterdam; Bradfield de Australia,; Silagi
de Hungaria, hodie in Praha. Regretabilmen noi ne recivet novas de Sr.
de Wahl desde 1 1/2 annus, e desde 1939 del gruppe viennesi e del
Tchecoslovacos.

Li revúe international de stenografie, redactet de Sr. Bieller in Biel,
consacra un tot págine de su ultim numeró a Occidental.




## Li nuanciant finales in Occidental

In nró 70 de nor revúe Sr. Bg. ha exposit li motives queles milita in
favore de un plu grand sistematisation in li usation del final vocales
nuanciant e il ha publicat in extenso li concret proposition quel il
submettet al academie por soluer ti problema. Ti proposition ne ha
incontrat li aprobation del majorité del membres del Intac, ma li
publication de su exposite tamen ne es ínutil, nam it constitue un
interessant contribution al discussion del fonetica de Occidental. Yo
peti li permission presentar ci «li altri son de cloche».

Por clarificar li coses, it va esser bon recapitular curtmen li regules
queles ha til nu reyet li usation del nuanciant finales vocalic.

Li facultativ finale adjectivic -i es solmen usat in casus u su
presentie es necessi pro fonetic e pro eufonic motives: dulci, feroci,
sagi, altri, nigri, etc. In duesim loc on recurre a su usation por
evitar confusiones con li infinitive del verbes: amari, fieri, sinceri,
etc. Finalmen it existe ancor casus u li sam parol posse esser usat sin
o con finale vocalic, secun li plazza quel li parol have in li contextu.
In li frase: «yo vide divers individues», li finale -i ne es necessi,
pro que «divers individues» subleva null fonetic desfacilitá. In
revancha on va usar li finale -i in frases quam «li land es dividet in
diversi zones» quel es un combination presc ínpronunciabil. Ti poc
regules es tam clar e self-evident que ili oferta null desfacilitá.

Li casu es aproximativmen li sam pri li finale -e, con ti sol diferentie
que su sfere de aplication es un poc plu extendet, precipue por
diferentiar substantives de verbes o adjectives: central -- centrale;
circular -- circulare, final -- finale, directiv -- directive, etc. Ma
ultra to on usa ti finale anc in mult paroles sin real fonetic
necessitá, unicmen pro motives de eufonie e por regular li ritme intern
del frase. Pro to li libertá in li usation del finale -e es plu grand
quam in li casu del finale -i, e on posse sovente vider li sam parol
scrit con o sin -e, mem sub li plum del sam autor, just pro que su
usation es reyet per exigenties de eufonie, de quel li intrinsic
caractere de variabilitá conditiona anc li presentie o li absentie del
finale -e in li paroles e in li frases.

Noi vide do que anc li usation del finale -e subleva null seriosi
problema. Li casus u it es foneticmen necessi es clarmen limitat e li
facte que in se self it have null signification e que it posse esser
usat sin obligation quam simplic medie eufonic anc in altri paroles, fa
desaparir omni hesitationes che li usator.




Yo conosse li objection quel on fa contra ti tese, e Sr. Berger ha in
céteri
mentionat it in su exposite: «Li notion de eufonie es tre variabil
secun li nationes. To, quo es sat eufonic por li nordic popules ne es
suficent por li romanides». De to, Sr Berger tira li conclusion: it
sembla do necessi etablisser in quel casus ti finales eufonic es
necessi. Ma just ti conclusion monstra es falsmen posit. Si li notion de
eufonie es in se self variabil secun li nationes, it es anc ínpossibil u
it es necessi e u ne.

Mi personal sentiment es que li question del usation del finales vocalic
nuanciant nequande ha constituet un veritabil fonetic problema. E si li
grammatica di explicitmen que li finale -e have null special
signification, dante al usatores plen libertá usar it quam facultativ
medie, eufonic, exter quelc clarmen determinat casus, it anc ne es
visibil qualmen li «saltant ortografie» quam it es definit per Sr.
Berger, posse monstrar se genant in li practica.

Ma noi mey admisser, por li besones del demonstration, que li
objectiones de Sr. Berger es fundat e examinar su proposition de
regularisation secun su intrinsic qualitás, ponderante objectivmen su
avantages e desavantages.

In favore del tese de Sr. Berger on posse alegar que su regul
fundamental (adjuntion del vocale final pos duplic consonante,
supression pos simplic consonante) es un remedie purmen mecanic. To es
un qualitá ínegalabil, nam mecanic regules es sempre li max simplic e li
max facil a alicar. It es anc nor deve aconosser que li regul Berger ne
aporta alquel change in li grammatical structura del lingue; it
simplicmen standardisa un punctu in quel til nu reyet un oficialmen
concedet libertá, e per ti medie it aperte li via a un plu grand
uniformitá in li fixation del ortografie. Noi anc concede voluntarimen
que li general aspecte del lingue es apen diferent de ti a quel noi es
acustomat. Si li change del ortografie ne vell afectar un cert númere de
specialmen frequent paroles, noi vell probabilmen ne mem remarcar li
diferentie inter li hodial e li novmen proposit ortografie.

Regretabilmen li positiv resultate quel aporta nos li fundamental regul
proposit de Sr. Berger es destructet per li diversitá del exceptiones a
queles ti-ci es submettet e queles constitue li negativ parte de su
proposition. Tam long quam ti exceptiones es limitat al casus ja covrit
per ti anteyan regulation (u ili advere ne es exceptiones, ma positiv
regules de aplication), ili ne porte alquel desfacilitás por li novones.
Ma ultra ti casus, it existe ancor tant mult exceptiones, basat sur
quelcvez tant subtil distintiones e mem etimologic rasones perfectmen
ínaccessibil al íninstructet homes, que yo probabilmen ne erra diente
que por ti nov regulation li assertet íncertitá concernent li aplication
del final vocales ne ha desaparit, ma in contrari augmentat.



Mersí a ti exceptiones, li regul fundamental ha perdit su cardinal
qualitá, t.e. li qualitá esser purmen mecanic medie; li desfacilitá
hodial, si un tal existe -- e yo nega to -, ne ha esset supresset, ma
simplicmen desplazzat.

Ma li max grav ínconvenientie es que li solution proposit es fundat sur
un totalmen fals base. In li spíritu de su autor li regules proposit
constitue clarmen *fonetic* remedie. Il di explicitmen «it es facil
preciser li practic aplication del principie eufonic, admissente que, in
general, *plur* consonantes besona un vocalic finale, durante que un
sol consonante posse dispensar de it». Or it es evident que li cardinal
vertú de un regul fonetic es su ínvariabilitá: on ne posse interpretar
it; it deve esser obedit. Si un cert combination de consonantes es *in
se self* íneufonic e desfacilmen pronunciabil, it es tal in omni casus:
it ne posse esser ínpossibil in un loc e tolerabil in li altri. Si, pro
*fonetic* motives, li finale -e es necessi in «repaste, taxe,
bagatelle, mansarde, momente, lette, etc.», it es pro li sam
*fonetic* motives anc necessi in «just, max, vell, tard, sediment,
ott, etc.» Inversmen, si, quam it es in facte li casu, nequi ha til nu
sentit alquel desfacilitá in li pronunciation del ultim serie de paroles
sin -e final, to pruva que ti vocalic finale es anc ínnecessi de fonetic
vis-punctu in li unesim serie de paroles.

Yo ha intentionalmen substrecat li parol «fonetic» in li supra
demonstration, pro que yo vole clarmen indicar que mi objectiones ne
directe se contra li final scope del proposition Berger, ma principalmen
contra li metode quel nos es suggestet quam solution del problema.

In facte it es interdictet in null maniere provar atinger un cert
uniformitá in li ortografie del divers paroles, precipue in manuales e
lexicos, sin per to abolir li essential principies queles regularisa li
hodial aplication del finales nuanciant. It es tre possibil que cert
novones prefere un clar directive al statu de libertá, tant plu que ne
omnes es mastres in li arte de stilistica e que li eufonie es un notion
passabilmen elastic e variabil. Yo anc voluntarimen concede que si in un
current textu, on posse sin detriment usar li sam parol con o sin
vocalic finale (nam quam ja dit, to es max sovente un question de
ritme), it existe null motive por ne introducter un cert uniformitá in
li lexicos, queles inregistra solmen isolat paroles. In li Radicarium
directiv noi have por exemple «ulm apu palme, tomb e trombe, bors e
rimborsa, front e ponte, lun e prune, curass e grimasse, concil e
crocodile, gagatell e dentell, etc.» On ne posse dir que li un scrition
es plu bon o plu mal quam li altri; ambi es corect e egalmen admissibil.
Ma just pro to, noi posse facilmen far un concession al novones e
introducter in li lexicos un plu grand congruentie inter paroles con
simil síllabes final.



Ma in quel direction noi va far ti uniformisation? Esque in li sense
del general augmentation del paroles con finale vocalic o in contrari in
ti del supression de ti sam finales, partú u ili ne es absolut necessi
pro fonetic motives? Yo pensa que it es plu bon adopter li unesim
metode e to pro du rasones.

1. It es íncontestat que li paroxitones augmenta li fluentie del
   pronunciation e rendi li lingue plu eufoniosi. Un serie consecutiv
   de paroxitones e preparoxitones ne risca necessimen far li frase
   monoton, durante que li presentie de oxitones va facilmen producter
   li efecte inversi, it es introducter in li frase un element
   perturbatori pro li ínegal repartition del accentu tonic. It ne es
   un hasard que italian, malgré li comun fundament, es plu eufonic
   quam hispan.

2. Li facte que li element german ha esset preponderant inter li
   unesim subtentores de Occidental, ne posset maner sin influentie
   sur li fixation del ortografie. Yo ne hesita declarar que precipue
   li action del viennesos ha havet in pluri casus un efecte
   perniciosi sur li evolution de nor lingue. In su articul
   «Brachyglott Occidental» (Cosmoglotta 84; annu 1932), E. Pigal
   elevat li principie del curtitá del parolformes presc al altore de
   un dogma e ne hesitat citar paroles quam «ceter, us, part, vest»
   quam futuri modelles. Yo ja ha dit in un altri loc quo yo pensa pri
   li modern tendentie del «brachiglottisme» e it ne es li autoritá de
   E. Pigal (quamcunc grand mey har esset su merites un altri
   dominias) quel fa me capitular, quam il, córam evident
   aberrationes. Or it es evident que to quo noi gania in curtitá per
   li metode Pigal, noi perdi in eufonie, e pri eufonie it ne es li
   germanes, ma li romanides queles es nor mastros. Yo es persuadet
   que si Occidental vell har esset creat de Peano e de su disciples,
   noi vell esser ja del comensa har esset acustomat a un mult grand
   númere de paroles con vocalic finales, anc in li sufixes derivativ.
   Or it plu ne va esser li germanes queles va haver alcun ocasion por
   far in future prevaler lor conceptiones in li developament de nor
   lingue; ti-ci va esser dominat per li influentie del popules latin
   e anglo-saxonic queles va tot naturalmen introducter in it li
   principies de eufonie queles reye lor propri lingues matrin.
   Occidental essente un lingue neolatin, li influentie de francesi,
   italian e hispan va probabilmen ancor esser plu grand quam ti del
   anglosaxones.



It es ti natural evolution quel yo ha in un cert gradu anticipat in li
redaction del nov lexico quel es presentmen in printation. Li fixation
del usa del nuanciant vocales es li resultate de un sintese del
proposition Berger e mi propri tese, exposit in supra. Li regulation es
caracterisat per li sequent factes:



[loweralpha]
a. In principie li regules resta li sam quam til ho-die, t.e. yo ha
escartat li proposition Berger quam ductent principie por li usation del
vocalic finales. In revancha, benque departente de un tot altri
conception, li parolformes adoptet in li lexico rejunte tis proposit de
Sr. Br. in li sequent casus:

b. Li distintion inter substantives, verbes e adjectives med li usation
del finales -e e -i es fat in maniere plu sistematic quam til nu. Ex.:
presidente, generale, fanale, fare, frambere, desire, mammifere, etc.

c. Cert combinationes de consonantes ne tre facilmen pronunciabil (ct,
sm, etc.) es sempre sequet de -e e -i eufonic: efecte, egoisme,
marasme, etc.

d. Ta u til nu existet diversi ortografies (con o sin vocalic finale)
sin que it es possibil justificar li un o altri scrition per un
plausibil motive, yo ha provat far li uniformitá in favore del forme con
finale vocalic: bagatelle, ponne(?), lune, grive, nerve, gruppe,
trappe, etc.

e. Paroles con -s final prende li vocalic finale -e o -i por evitar li
possibil confusion con plurales. (Yo deve advere addir que ti fixation
del ortografie es plu mult un concession al principie sub d/, nam in
veritá it es desfacil imaginar un *practic* casu quel vell efectivmen
dar loc a un tal confusion.

f. Ti uniformisation limita se in general al finale -e. Por li finale -i
yo ha sequet li anteyan regulation, nam un extension de ti-ci in li
sense de proposition Berger semblat me ni necessi, ni desirabil. Yo ha
fat un sol exception por li adjective finient in -s, pro que ci yo havet
un excellent rason fonetic: li scrition «porosi, anglesi», etc. libera
nos del obligation scrir li accentu (porós, anglés) e in sam témpor it
conserva al parol li natural pronunciation del -s final quam consonante
sonori.

Yo ancor adjunte que li supra regulation ne ha servit quam modelle
obligativ, ma solmen quam directiv principie. Benque provante aportar un
plu grand uniformitá in li scrition del paroles e aproximante tis-ci al
principies de eufonie queles reye li lingues romanic, yo ha gardat me
pussar li metode mentionat til su ultim consequenties. Yo desira que li
usatores mey memorar que li sol regules obligativ queles vale por li
usation del vocales final nuanciant es tis dat in li grammaticas e que
anc li nov lexico ne change alquo in ti situation. In omni casus ne
tractat per li grammatica ili es líber acceptar li novi scrition con -e
o -i final o conservar lor ortografie acustomat. In céteri, li prefacie
da pri ti punctu li necessi explicationes.




Personalmen yo es convictet que li futuri evolution del lingue va
confirmar li tendentie esquissat in li nov lexico e mem preterpassar it
in pluri punctus. Yo vell por ex. nullmen esser astonat, si plu tard on
vell acustomar se al usation del finale vocalic -e anc in cert sufixes,
quam por exemple -ione
vice -ion (Li mentionat sufixe existe in ti forme ja in Latino sine
Flexione e in Novial). Ma it ne es nor tache, prender li iniciative anc
in punctus queles, sin tuchar al structura fundamental del lingue,
modifica tamen til un cert gradu su extern aspecte.

Yo ne es descontent que li publication del exposite de Sr. Berger ha dat
me li ocasion, dar quelc util explicationes pri li spíritu quel ha
presidet al elaboration del nov lexico quel yo recomenda al benevolent
atention del letores de ti revúe.

_A. Matejka_


### Remarca del redactor

Omni vias ducte a Roma. It es remarcabil que, departente de altri
principies, Sr. Mt. ariva a practic resultates presc identic al mis. Li
divergenties existe solmen in li formulation de regules por standardisar
li ortografie. Li medie importa poc si solmen noi concorda in fine.

It sembla me, tamen, que li ortografie postula sempre precis regules e
que li regules a, b, c, d, e, e, f, in supra es tro vag por posser bon
auxiliar li autores e li usatores in Occidental. Li regul d, por exemple,
suposi que ili conosse in antey omni paroles por queles til hodie
existet «diversi ortografies». Por evitar hesitationes on va do dever
far un liste de tal paroles, indicante quel paroles escapa de ti
regulation. E ti duesim liste, in funde, es constituet de exceptiones
mult plu numerosi quam tis queles genat Sr. Matejka.

Li regules de Sr. Matejka sembla me anc dar loc a continui divergenties
inter li autores. LI termine «cert combinationes de consonantes»,
obliga li autores de dictionarium consultar ti dictionariums
autoritativ. Esque, por exemple li combination -rm-, -rl- postula un e
final o ne? On va do dever etablisser un liste de combinationes
pronunciabil e un altri de tales ínpronunciabil, e tande noi recade in
li casu signalat in Cosmoglotta 59 (in bass)

Yo concede que it ne es possibil formular simplic regules incorporant
omni casus, tamen on posse aproximar se al ideale in un maniere
practicmen suficent por dar un securitá al usatores. Li regules, quel yo
publicat in Cosmoglotta nró 70 contene tam poc exceptiones que it ne
vale li pena mentionar les (indicat in Cosmoglotta 57). E ancor ti exceptiones
posse esser mem diminuet scriente, quam de Wahl fat it in li unesim
annus: lande vice land, etc. Ad-ultra li nómines finient per -ut posse
prender un -e final por evitar colisiones con li sufixe adjectivic  -ut.
Ergo: lute (vice Lut) deveni regulari.

_Ric Berger_




## Ínconosset lingue!!!

Tre recentmen on narrat me li sequent raconta, e yo have null motive
dubitar omni su veracitá.

Inter li prisoneros captet in Francia es un certi númere de Russes. Ante
quelc témpor, du prisoneros esset captet, queles ne parlat russ, ni
alcun altri lingue conosset sive de lor captores sive del altri
prisoneros. In facte ili posset parlar solmen inter se. On fat venir fro
Oxford un professor de slav lingues, quel opinet lor lingue quam
íncomprensibil. Finalmen venit un sergente, quel hat servit in li indian
frontiere, audit les e aconosset lor lingues, quel il savet un poc. In
facte ili esset Tibetanes! Il questionat les e aprendet lor historie.
Ante quelc annus, ili errat trans li frontiere til in Soviet Union e
esset recrutat in un battallion de pioneros, ex quel ili esset inviat
poy a accidental Russia quande comensat li guerre contra Germania.
Captet del Germanes e inviat a Nord Africa, ili esset inviat plu tard a
Francia, poy transfertet in un combattent unitá desde li comensa del
duesim fronte e captet del Britanes. Durante ti tot témpor, ili posset
conversar solmen inter se e havet null idé pri to, quo evenit, ni por
qui ili combattet. On posse facilmen imaginar les sempre perplex pro
omni ti íncomprensibil evenimentes.

_Georges Orwall in Tribune 13 oct. 1944, trad. L.M.G._




## Li accentuation natural

Li francesi autor Bourdon, in su libre «l'expression des émotions dans
le langage» parla talmen pri li accentuation:

____
Ye unesim vise li accentuation sur un special síllabe in un parol
apari quam sin signification. In facte it servi a distinter paroles o
gruppes de paroles li unes del altres...

On ne conosse li orígine del accentuation...Fisiologicmen li comensa
de un parol deve esser relativmen debil pro que li innervation de nor
muscules e lor complet actionament postula un poc de témpor. E li fine
deve anc esser relativmen plu debil pro que li cessation del action anc
nequande es brusqui. Altrimen dit, null fisic action de un vivent ente
posse ni aquisiter ni perdir strax su tot energie.
____

In resulta de ti opinion que li accentuation max natural eveni ne in li
comensa ni in li fine de un parol, ma sur un medial parte. To es un lege
nullmen rigorosi, ma apen un tendentie. In Occidental ti tendentie es bon
observat per li grammatical regul quel posi li accentu sur li vocale
ante li ultim consonante. To ne significa que un accentu in un altri loc
es contra li fonetica.

_R. Bg._




## Cronica

Un prospecte de quar págines, in german, tre bon redactet e printat, ha
esset just editet de Sr. Dr. Haas de Winterthur. It contene un curt
grammatica e un liste de l 150 max frequent paroles in Occidental con lor
traduction in german. On posse obtener it scriente a:
Occidental-Centrale, Winterthur.

Nor amicos de Francia anc publica un prospecte de 2 págines aspectente
agreabilmen e exposient li principie de nor movement con specimenes del
4 lingues successiv, Volapük, Esperanto, Ido, Occidental. Regretabilmen
li grandore de ti prospecte sta exter li formates international. Noi
recomenda sempre usar li formate de Cosmoglotta o del sviss postal carte.

Li prosecte Nró 200 de nor centrale es hodie exhaustet e es in
reprintation. Tirage 20000 exemplares por li procede Ofset. It contene 2
figuras (Turre de Babel de Europa o Universalitá del lingues del
Occidente. Ti prospecte posse esser comendat, por junter it in lettres,
a nor Centrale de Chapelle, ye li precie de Fr 2,50 sviss por 100
exemplares.

Li grand dictionarium german-Occidental e Occidental-german, de A. Matejka es nu
printat. Comendas che Institute Occidental in Chapelle-Vd.

Li mensuale Der Europäer, de Basel, publica in chascun numeró articules
pri li problema del lingue international. Ti, quel es dedicat a Occidental
apari sempre *in* ti lingue, e ne in german, pro que Occidental es li sol
idioma strax comprensibil sin studie anteriori. Altri sistemas sempre
evita monstrar specimenes, quo sembla pruvar un cert timore del
comparation con Occidental.

Lugano.

Li 7 august, yo fat un discurse córam un litt circul de emigrantes in li
Cristian Hospicie «Pestalozzi», in Lugano. Explicante tam li necessitá
general de un mundelingue quam li preferenties por nor lingue
specialmen, yo sublineat que Occidental furni un grav instrument por conservar
li pace, favorisante li conossentie mutual del popules. Si noi considera
li recent tecnic progresses con lor terribil resultates, it es facil
imaginar que un ulteriori guerre mundal vell egalar un suicide colectiv
del homanité; Li evenimentes es identic a un ultimatum quel di nos sive
aplicar omni medies por impedir it, sive in casu de negligentie, perir.
E un del medies índispensabil va esser li mundelingue max perfectionat
Occidental. It va constructer li ancor mancant ponte mental de popul a
popul. Anc li rich possibilitás por vive intelectual, comercie e trafica
esset iluminat per multiplic suggestiones. Li auditores monstrat se
fortmen impressionat, e un númere de frases in Occidental queles yo pronunciat
por ilustrar li facilitá del lingue, excitat remarcabil surprise. Li sam
discurse va esser repetit bentost.

A.E. Cortinas, Lugano.




## Eufemismes e equivalenties

Seniores, yo va esser brevi = Mi discurse va durar tri quartes de un
hor.

Honorabil contraditor = Specie de old rascale.

Li opinion public unanim = Yo self e mi tri camarades de cafeterias.

Yo ne es candidate = Yo desira mult esser nominat.

Privat vive = Sordiditás pri queles on ne vole parlar.

Yo aconosse que il es un brav mann. = Il es un old cretino.

Beson de recolleer se = Li pigritá.

Fin espritositás = Picaturas quel on directe al altres.

Picaturas = Fin espritositás quel on directe contra me.

Yo ha mult pensat a vos = Yo ha negliget scrir vos.

Filantropie = Specie de ocie quel ne es matre de alcun vicie.

Fidel a su convictiones = Obstinat quam un asinacho.

Hom inteligent havent mult judicament = Ti, qui escuta vos sin
contradir.

Ver gentilhom = Ti, qui responde amabilmen a vor salute.

Sordid aristocrato = Ti, qui ficte ne reconosser vor.

Leon Savary, Tribune de Genève, 1943.




## Sententies

_Trad. de A. E. Cortinas, Lugano._

[quote, Oscar Wilde]
____

Plu miraculosi quam omnicos es li sufrentie homan. It existe nequel
misterie tam grand quam li ínfelicie.

____

[quote, Schopenhauer]
____

Li homes voluntarimen venera alquo; malgré to lor veneration in
general directe se vers li falsi porta.

____

[quote, Feuerbach]
____

Li valore e contenete del vive ne determina se per li númere del
annus, tam anc li valore e contenete de un libre ne determina se per
li quantitá del folies.

____

[quote, Holbach]
____

Li millesim parte del eforties fat in omni epoca por infecter li
spíritu homan vell suficer por sanar it.

____

[quote, Voltaire]
____

Li successe sempre esset un infante del audacie.

____

[quote, Pitagoras]
____

Ne parla pri vor fortun a alqui qui es minu fortunosi quam vu.

____





Li sheriff del Sullivan Country es un ultra-scrupulosi functionario. Tam
conscientiosi e scrupulosi que il ha just condamnat se self a un
pecuniari punition pro har colidet e un poc damageat un automobile,
quande il conductet su propri «essent in un statu un poc tro
optimistic». Il ha, in ultra, punit li policiero chargeat del
circulation pro ne har scrit un raporte al judico, li raporte quel su
«statu de exagerat optimisme» postulat.




## Occidental e li nov paroles

Ne havent, contrarimen a Esperanto, li obligatori finales -o por li
nómines, -a por li adjectives, Occidental posse incorporar sin deformar
les, omni nov paroles, recentimen creat quam: slogan, comando, robot,
valuta, rayonne, fibrane, penicilline.

Li afixes de Occidental es tam bon selectet que ili servi presc sempre a
formar li nov paroles tot regularimen. Por exemple, ante quelc annus, un
pacifist proposit fundar un *residential club*. Or ti anglesi parol es
exactimen conform al derivation autonom de Occidental: side-r, sident,
resident-ie, re-side-nt-i-al.

Ante un mensu yo leet in un jurnal francesi un articul jocant pri li
marotte del nigri lunettes contra li sole, e li articul esset intitulat
«li nigrilunettose». Or, in Occidental, departente de *lun* on forma ti
paroles per li sufixes del lingue, includet -ose, li sufixe del
maladies.


## Exemples de textus in Occidental


### Textu tecnic: Li modern sucrería

Li modern sucrería es basat exclusivmen sur li termic utilisation li max
rational possibil per li vapor. Ti-ci constitue li medie de calentation
preferet, contentant se per aparates simplic, robust, docil e modic. On
posse laborar li sucs de betrap solmen per bass temperaturas del paretes
de calentation. Li usu del vapor da tot securitá sin alcun control, sin
alcun regulation.


### Textu comercial: Li importantie del corespondentie

Por mult homes li scope del negociantes es cose simplic: to es realisar
per vendes avantageosi grand profites, quel va esser li location de su
capitale e li remuneration de su labor. Ma por crear un firma o subtener
li credite, previder e prevenir li crises, quant qualitás es a developar
sin interruption, qualitás natural o acquisitet per un dur experientie
de quel li corespondentie es li base. Nam li stil, to es li hom. Mem in
nor lettres de aferes, noi include un grand parte ex noi self. Ili vale
precipue secun nor temperament e nor aptitás, nor general cultura e nor
saventie professional.


## Un ínfallibil medie por ganiar in bridge

Li sultan de Java possede un metode de bridge quel permisse le ganiar
facilmen. Pos chascun distribution de cartes, un servitor torna circum
li table por examinar li ludes in chascun manu. Pos ti studie, il
explica a su mastro qualmen li cartes es distribuet, e su Altesse ne plu
have desfacilitá por luder con certitá. Ma evidentmen ti ínfallibil
procede ne posse esser usat de quicunc!




# Cosmoglotta B 74 (sep 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat. Tel. (021) 9 56 56 Septembre 1945 -- Nró 74(9)




## Quelc proverbies latin e lor traduction in Occidental



Latin -- Occidental

Mea culpa. -- Per mi culpe.

Me, me, adsum qui faci. -- Yo, yo es ti, qui fat it.

Mens sana in corpore sano. -- Mente san in córpore san.

Morituri te salutant. -- Tis, qui va morir, te saluta.

Ne sutor ultra crepidam. -- Sutor, ne plu alt quam li sapate.

Omnis homo mendax. -- Omni hom menti.

O tempora, o mores. -- O témpores, o mores.

Panem et circenses. -- Pane e circos.

Parturiunt montes, nascetur ridiculus mus. -- Montes parturit e nascet
ridicul ratte.

Pauca sed bona. -- Poc ma bon.

Post tenebres lux. -- Pos tenebres li luce.

Talis pater, talis filius. -- Tal patre, tal filio.

Qui bene amat bene castigat. -- Qui bon ama bon castiga.

Qui habet aures audiendi. -- Qui have oreles por audir mey audir.



Li abstract veritá es sin valore si it ne es incarnat per homes qui
representa it e demonstra que ili es pret a morir por it.  Gandhi

Si noi vole vermen esser adeptes del moderation, noi ne deve desirar
alquo sur li terra quel li max povri del homes ne posse haver.  Gandhi




## Li lingues in URSS

Sub li titul «60 peuples soviétiques développent leur langue
maternelle» li revúe del sviss Association Svissia-URSS de februar 1945
publicat un tre interessant articul de quel noi extraet lu sequent:

It existe in li sovietic Union circa 60 popules e national gruppes
possedent lor propri lingue; on trova inter ili retardat tribes quel
havet, ancor ante poc témpor, nequel alfabete... Desde li revolution,
omni nationalitás posse utilisar lor matrin lingue in li scoles e córam
li tribunales, on auxiliat li popules quel ne havet til tande un scrit
lingue, a crear un... Altri lingues possedent teoricmen un scritura
esset practicmen ínconosset sub ti forme. Alcunes del oriental popules
del URSS conosset li arab scritura per li mohamedan scoles e usat it
ocasionalmen in lor corespondentie.

Cert lingues, considerat quam scrit, esset representat solmen de un o de
du libres publicat annualmen, ma quel ne mult contribuet al linguistic
developation, li vocabularium includent solmen paroles de current usu.
Li términos scientic o tecnic max simplic ne existet, ne plu quam tis
necessi al expression del politic e social pensas.

Li unesim tache del sovietic guvernament esset li introduction de
alfabetes. Por que li decretes pri li scolari docentie deveni efectiv,
it esset necessi crear manuales por li studie e un litteratura destinat
a ti popules. On utilisat in prim li alfabetes ja in usation ante li
revolution; por li pluparte del popules del Ost to esset li arab
alfabete. Libres utilisant it, esset printat por li numerosi popules del
Sovietic Union, por exemple in karak, kirghiz, tadjik, turkmen,
azerbaidjanesi e tartaric, e in quelc lingues del Daghestan e del
Nord-Caucasia.

Ma on bentost constatat que li arab scritura ne convenet. Un movement
nascet in Azerbaidjan demandant li introduction de un alfabete basat sur
li latin alfabete. On introductet novis por li popules quel havet
nequel.

Tamen li developation del lingues del Sovietic Union ne es favorisat del
latinisat alfabetes. In omni scoles de URSS li russ es docet quam secund
lingue e li popules del Union efortia assimilar se li cultura e li
scientie russ. Talmen lor matrin lingues inricha se constantmen per nov
paroles pruntat al russ. Ti statu fat nascer un nov movement in favore
del alfabetes basat desde tande sur li russ lítteres.




Pos 1935 ti movement generalisat se che omni popules del Ost.
Azerbaijdan,
quel adoptet li nov alfabete in 1939, esset generalmen imitat, exceptet
die Georgia e de Armenia, queles continuat usar lor historic alfabetes,
e til de Lituania, Lettonia, Estonia, e del carelo-finnesi Republicas,
queles usa li latin scritura desde plur secules.

Li sequent tache consistet in etablisser grammaticas del lingues del
sovietic Union. On ocupat se in prim pri li scolari grammaticas. Ili
esset redactet de linguistes e local specialistes, auxiliat del
professores del interessat lingues. E nu omni lingues del URSS have lor
grammatica.


## Accentuation del rol del Slaves in li modern Europa

Li historic processu in Europa, durante li XX-esim secul es caracterisat
per li accentuation del rol del Slaves in nor civilisation. Ja pos li
unesim guerre mundal, noi constatat grand progresses del slavic
influentie in nor continente (Revolution in Russia, renascentie de
Polonia, Tchecoslovacia e Yugoslavia). Li duesim guerre mundal confirma
fortimen ti evolution.

Hodie li Slaves representa ja li demí de Europa e ili augmenta rapidmen.
Li sol popul russ multiplica de 2 1/2 vezes plu rapidmen quam li
occidentales. On posse previder li slavisation del 3/4 de Europa ante li
fine del present secul. Li emigration del Germanes al West del
Oder-Heisse e ex li Sudetes va accentuar li processu. Li Bielo-russes de
Bielo-Russia, germanisat del Teutonic cavalleros, va poc a poc retroear
vers li slavic origines, sam quam li Wendes de Lausitz. Ad-plu, li
progressiv slavisation del gruppes etnic nu isolat in li grand mare
slavic (Rumania, Hungaria, Baltic states) sembla anc tre probabil, li
multinational caractere de URSS facilisant li evolution in ti direction.

Esque to es desirabil?, on va forsan objecter. To ne es li question.
To es factes queles noi deve prender in consideration anc sur li plan
interlinguistic. Li slavic lingues va luder un rol plu e plu important
in Europa e noi deve confesser que Occidental es povri in slavic
elementes. Por conservar nor influentie interlinguistic it va esser
necessi examinar li possibilitá inrichar nor lingue per introduction
progressiv de slavic radicas. Li possibilitá por Occidental sequer li
evolution linguistic determinat per li evolution historic es precismen
un del elementes de superioritá de nor lingue.

G. Bohin, Director de scal, Strasburg.


## Remarca del Redaction




Li supra articul de nor ancian e eminent colaborator reflexe bon li
actual preoccupationes de mult interlinguistes. It es exter dúbite que
Russia ha devenit li max potent nation continental de Europa, ma esque
li L.I. deve, pro to,
comensar abandonar li paroles international por adopter radicas
specificmen russ? To es un question a discusser. Li anteriori articul
del Revúe del Association sviss-URSS sembla contradir it.

It ne es li unesim vez que alquel coidealist consilia directer nor nave
secun li vente del moment. Ante li guerre mult Germanes scrit nos que si
Occidental vole successar it deve egardar li recent extension del
Masic(?) influente e germanisar se plu mult... In prim Cosmoglotta vell dever
strax supresser li mention de *democratic latin* quel estala se sur su
covriment, nam li reyatu del democratie es abolit in omni casus durante
1000 annus ad-minim!

Poy italianes exhortat nos in lor torn aproximar Occidental a lor lingue
in egarde al progresse de lor natalitá e de lor extension politic. Ili
volet que Occidental mey eliminar li nordic e slavic paroles por obtener li
homogenitá del lingue.

Finalmen on anc reprochat a Occidental haver null chances etablisser se in
Oriente tam long quam it ne vell incorporar se elementes japanese, nam
Japan esset in via dominar completmen li oriental hemisfere.

Recentmen, pos li guerre noi audit que Basic vell mult plu bon successar
quam Occidental pro que li anglesi influentie es sempre plu preponderant in li
tot munde. E nu it apare que russ...

Li conclusion de omni ti successiv divergent atrationes es que on deve
ne tre rapidmen ceder a un impulsion pro li politic evenimentes.
Ad-ultra it es clar que, secun li supra articul del Revúe Sviss-URSS, li
militari potentie de Russia ne significa que omni popules conquestat va
dever parlar russ in future. It sembla in contrari que li Russes es tre
liberal e sercha developar li propri lingue e cultura del diferent
popules constituent li Sovietic-Union, quel va restar un mosaica de
popules e ne un homogen nation con unitari lingue imposit.

On ne deve creder que li romanic caractere de Occidental es un
impediment a un larg usation de ti lingue in Russia. In contrari! Quam
Couturat fat ja remarcar it in 1912 russ have un caractere plu romanic
quam germanic. Occidental va dunc esser plu rapidmen comprensibil al
Russes quam Esperanto por exemple, e mem Ido.

Esque it es tamen possibil incorporar plu mult elementes russ a Occidental,
*sin diminuer su internationalitá*? To on deve examinar. Forsan un
coidealist conossent bon russ posse etablisser un liste de paroles per
queles un change es possibil. Ti paroles ne posse esser tro numerosi pro
que li autor de Occidental esset russ e certimen ne negliget su propri lingue
matrin in li selection del parol max international. Si noi ne erra Occidental
es mem li sol lingue auxiliari hodie conosset de quel su autor es un
citeano russ (ancian oficero del russ marine).

_Ric Berger_




## Analisa del propaganda-metodes

(Traduction de partes ex li articul «Propaganda for Goose and Gander» de
Clyde R. Miller in «the Rotarian», sept. 1938, con amabil autorisation
de Rotary international.)_

____
In li west del States unit de America on raconta pri un cité in quel
esset grand querelle pri li question, ca li municipalité devet comprar
un nov organ por li eclesia o ne. Li temperamentes incalidat se e
argumentes volat. Tande un del patres del cité questionat un retirat
farmero pri su position in li controverse. Li oldon adjustat su
mach-tabac e dit que ancor il ne ha decidet se, ma: «Quande yo va --
tande yo va esser tre fanatic!»

Ti anecdote ilustra un del grav problemas de modern civitanitá -- li
propaganda. Li pluparte de nos simila a ti retirat farmero. Noi facilmen
deveni «tre fanatic» quande confrontat con propaganda quel noi trova
desgustant. In nor indignation noi deveni facilmen violent
contra-propagandistes.

Propaganda es un opinion intentionat por influentiar li actiones e
opiniones de altres, por o contra un scope determinat. Li pluparte del
propagandas a quel noi, quam civitanes es exposit, es expresset in
paroles, printat e parlat, comunicat per li presse, radio, ma it anc
posse esser un action intentionat a influentiar li opiniones e actiones
de altres. Usualmen, propaganda es simplicmen li expression de un
opinion; do supression recomendat tam sovente del propaganda absolutmen
ne vell soluer li problema. Supression del propaganda vell esser
supression del libertá de parlada, de press, de assemblé.

Lass nos dessinar un forme primitiv de propaganda:




Intra Jiggs, li person conosset in li humoristic jurnale. In su yunesse
il aprendet manjar e apreciar «corned Beef» (bovine conservat)e caul.
It nutrit le bon quande il esset fossator, e il ne vide null rason por
changear su regime alimentari nu quande il es rich. Maggie, su marita,
have un altri opinion. SU anteriori customes ha esset modificat per nov
desires: esser elegant. Por la «corned beef» e caul es «finit», e
ella ha decidet que Jiggs va conformar se a su conceptiones de la pri to
quo es convenent. Il demanda un diné de «corned beef» e caul. Ella
prende li sempre pret past-rulette -- surti Jiggs e li past-rulette. Li
choc in su cap tamen ne impedi que il jui su favorit diné in li
restoratoría in li scene sequent.




In ti episode noi decovri in it li elementes de nor propagandistic
problema, it es li conflicte de opiniones manifestat in rivalisant
propaganda. Ni Jiggs, ni Maggie ha mult pensat pri lor diferentie de
opinion: ili just have les. Chascun prova opresser li altri o es iritat
-- deveni fanatic quam li retirat farmero -- incontrante oposition.
Chascun have un atitude autoritari, e
restante in li plane emotional, li dispute promesse continuar tam long
quam on lee humoristic gazettes.

Ma esque ne li majorité de nos sta ancor sur li nivelle de Jiggs e
Maggie?

It es facil esser emotional, desfacil pensar. Propagandistes, savente to
e actente secun ti principies, ínconsciosimen infecte altres per lor
propri emotiones talmen que resulta emotion -- e action -- de masses.

It es natural por homes haver opiniones e far propaganda. Ma existe
alquo inherentmen fals e ínjust in li propaganda -- ma hay propagandas e
propagandas. E li vive deveni plu felici e plu rich si noi comprende li
natura del propagande.

Quande noi trova que noi excita nos e emoe nos pri temas de discussion,
lass nos dir a nos self: «Ples sedentar te old mann, ples subrider e ne
devenir fanatic.»

Lass nos questionar nos: Quo es li tema pri quel yo have ti opinion?
Quel factores es implicat? Queles es li opiniones expresset? Qualmen ili
difere de mi propri opinion? Qui have les? Quel interesses have tis quel
have ti opinion? Esque li mentes de tis, quel have opiniones contrari al
mi, esset instigat quam infantes per eclesie, scol, genitores, statu
economic, vicinage, o geografic situation a creder quam ili crede?
Qualmen ti factores ha instigat mi mente a far me creder quo yo crede?

Ma alqui va certmen questionar: «Quo es li diferentie inter opinion e
facte e esque ne li citation de factes o li omission de factes es
sovente propaganda?» Yes, in facte. Tamen li max usual propaganda es li
expression de opiniones, e li majorité del opiniones prende un de du
formes, a queles coresponde li du max comun propaganda-metodes. Un
professional propagandist utilisa li du metodes consciosimen. Li
majorité de nos utilisa les ínconsciosimen.




1. Li unesim metode es li *metode insultativ*. It consiste in fixar un
mal nómine o etiquette a un rasse, un gruppe, un nation, un principie,
un parti, un activitá quel noi rejecte o condamna e quel noi desira
vider rejectet o condamnat de altres. Mal nómines imputa a lor
portatores malitá, bassesse, vilitá, just quam li mal nómine
«hereticos» in medieval témpores. Ples far vor propri liste, it va
surprisar vos.

2. Li *metode de brilliant generalitás*, in contrari, vole instigar a
estimar rasses, gruppes, nationes, principies, partis, e activitás. Ci
li propagandistes -- noi omni -- usa paroles essent brilliant generalitás,
vag abstrationes, rosi paroles, paroles designant vertú. Superlatives es
modic. UN de mi amicos, alquande amusat se per invitar quelc persones a
indicar le quel de du anuncies, complet ma sin indication del precie,
esset por un vestiment de 20 dollares,
e quel por un de 80. Li textu de ambi anuncies esset frappantmen simil.
Ma reclamistes es astut, e forsan vu ha recentmen remarcat que multi
productes es nu bonimentat quam «bon» o «plu bon» vice «max bon».

3. Propagandistes usa li *metode del transferte* por transferter li
autoritá -- a alquicos, pri quo ili desira que noi accepta it. Sovente
ili usa simboles quam li cruce e li flagga. Talmen raubant cavalieros in
Europa e conquestatores in America justificat lor conquestation de
territorias per li assertion que ili extendet li influentie del religion
e del civilisation.

4. Cosmetic productes, cereales, e cigarettes, sammen quam politica
posse ganiar populari aprobation si on usa *testimonies* por promoer
it. Contra-testimonies, ne usat in comercie, es sovente aplicat a
economic, politic, o social aferes.

5. Li *metode del simplic hom* es usat del propagandistes quel
sublinea que li mann quel ili apoya es un del comun popul, un simplic
hom inter su vicines. Il do es pictet quam un mann modest quel prefere
su foyiere familial u il posse fumar su pip, babillar con su infantes o
luder su poker.

6. Propagandistes sin scrupules usa li metode del *dupation*, usante
aplombe, hipocritie, petitiones e omni artes del dupation. Veritá ne
embarassa les, e ili omisse, elude, deforma, camufla e mem «crea»
factes, por realisar lor intention. Talmen, por exemple, un medicament
patentat sin valore posse esser inflat per humbug a semblar un cura
benefant.

7. «Omnes fa it!» es li tema del *metode del masses*, quel vole que
noi seque li masses e adopte li programma del propagandistes sin
reservationes. Il arangea spectacules e paya auditores, plena stadiones
e fa marchar mannes in parades por atraer li atention a su objecte.
Simboles, colores, musica, uniformes, e omni artes dramatic es aplicat
por mobilisar timores e odies, prejudicas e violenties, convictiones e
ideales, del popul de quel il prova ganiar li apoy.

Conossente li 7 metodes del propagandist, noi posse aprender reconosser
les e evaluar les quande noi incontra les, omni die. Plu noi aprende
examinar informationes e opiniones, plu rapidmen noi va descovrir li
propaganda.
____

Remarca del traductor:

It esset necessi acurtar li precedent articul por omisser li majorité
del exemples e ilustrationes queles sovente esset de comprensibilitá
solmen regional. Vice ili noi junte ci exemples ex li interlinguistic
propaganda, conosset a nor letores:



1. Metode insultativ: Usat sovente per adherentes de un cert sistema de
lingue international contra Occidental, nominante it «solmen un
projecte, inventet pro invidie, pro ambition».

2. Brilliant generalitás: Quam on save, omni sistemas de L.I. anuncia
se quam «max facil, max simplic, max regulari», etc.

3. Transferte. Combination de cert populari politic o reformatori idés
del L.I.; on usa li L.I. quam medie por difuser alquel definit politic
idé, o cultural ideale, o religiosi conception.

4. Testimonies. On cita li judicamentes de persones, corporationes,
congresses, feries, -- competent o íncompetentes, in favore de un o altri
sistema. Contra-testimonies: Textus comparativ, critic anunciationes pri
alquel sistema de adherentes e ex-adherentes, de persones quel ha
studiat e save judicar li afere.

5. Simplic hom: Certi sistemas bonimenta un pretendet simplicitá de lor
sistema por «laboreros» o asserte que altri sistemas es bon solmen por
quelc docti persones.

6. Dupation: Certi sistemas asserte esser aprendet e parlat per
milliones de homes...

7. Masses: Congresses demonstrativ, con salutationes de autorités,
organisat lettre-campanies in favor de cert sistemas.

_Ilmari Federn, London._




## Curiositás

Li parol «eternitá» trova se solmen un sol vez in li Bible. To es in
Isaia, ch 57, verse XV.

Li max long folieton publicat in un jurnale durat 22 annus e 8 mensus.
To es li Bible quel un American semanal jurnale publicat in su totalité.

Secun un edicte statal publicat in 1562, li gondolas de Venezia deve
esser pictet in nigri, omni altri colore essent interdictet.

Un ran, in un concurse im America, fat un salta de 4,09 metres.

Quande li grand transatlantic naves passa li golfe de St Laurent in
America, ili ne posse actionar ni lor sirenes ni alcun altri sonori
aparate de alarme. It existe, in facte, in ti golfe un zon de silentie,
creat desde plur annus pro li sequent motives:

Proxim li punte del peninsul de Gasé, millenes de avies ha etablisset
lor nestes e cova. Ili es tre sensibil al brue, e quande ili audi, por
exemple, sirenes ulular, ili manifesta un tal agitation que ili rupte
centenes de oves, quo constitue un tro grand perde in li reproduction.




## Li mendico

(Original raconta in Occidental de A.E. Cortinas, Lugano)

Yo vivet in Sosnowice, un cité de Polonia. Un midí, magnific tempe
tentat me promenar, tam plu quam til recomensa de mi professional
ocupation rotat ancor un hor.

Curt témpor ante surtir, yo remarcat un chifonat individue sedent in un
atitude somnolent sur li scaliere. Yo inclinat me súper le e videt que
il dormit in facte, e fante to il roncat talmen que on posset creder que
alqui sega ligne.

-- Povri diábol! yo pensat, considerante le atentivmen. Il havet gross
e sordid fingres, un mustache tam spinut quam un carde e un rubi cicatre
in li fronte. Li profund rugas del facie revelat alquel preoccupationes.
- In omni casu il posse nu obliviar su misere!

Un idé venit me. Yo subridet, tirat ex mi porta-folie un banca-billet e
mette it in su tasca...

Satisfat pro har preparat le un joya, yo descendet. Apen in li strade,
yo jettat un fugaci regarde sur un auto haltant avan li dom. It portat
li firma Paulusz Rapka, metalleríe. Yo ne atentet it long, ma continuat
mi marcha til incontrar in li triesim angul del strade mi conossete
Stanislaw Krolokowski, possessor de un fonderíe de stanno. Noi fat li
usual complimentes e durante nor conversation il demandat me un favore:

-- Yo es in hasta. Esque vu vell payar por me ti-ci micri factura?

Il presentat me li dit foliette de paper. Yo strax consentit.

-- It es del firma Pawlusz Rapka, il adjuntet. Li concernent senior ha
furnit me ante curt témpor un quantité de stanno e atende nu ja
ínpatientmen li soldation, quamcam il certimen ne es indangerat morir de
fame. Su aferes es bonissim; il possede plur domes.

-- Yo videt ho-moment un auto de le ínmediatmen avan mi dom.

-- Vi, dunc! Ma si vu videt le mem unvez, vu vell creder que il es un
laceron quel ne es capabil far cantar un cieco.

Yo esset astonat e un poc hontosi.

-- Escuta, yo dit. In li moment forear, yo remarcat sur li scaliere
vestibulari un mann quel aspectet tam quam vu descri le: indigent, in
vestiment lacerat...

-- Esque vu ha regardat su fronte? Krolokowski questionat.

-- Yes. Un rubi cicatre trova se sur it, forsan provenient de un
querelle.

-- Alor it es le in facte. In casu que il excitat vor compatientie, vu
esset victim de un grand erra. Vi li summa, quel yo debi le. Mult mersí
por vor pena.



Li creditor habitat in li max proxim strade lateral. Li dom, in li
terr-etage de quel on hat installat li contore, esset facil a trovar. In
prim aparit un dactilografa, e pro absentie del chef, li libre-tenero
acceptat li moné e dat me li quittantie.

Pos har abandonat li oficie, mi curiositá incitat me circumspectar un
poc li vestibul. Vi un porta; it ductet al privat apartament. Ci, ante
omnicos, atirat mi atention mi atention un placca portant li nómine; poy
un altri con li avertiment

«Interdiction mendicar».

Apen yo hat leet ti-ci paroles yo forhastat sin hesitar. Yo curret quam
un bestie furiosi, ínmediatmen ad-hem. Avan mi dom li auto esset haltant
in li sam loc quam ante duant minutes.

E sur li scaliere ancor li rich mendico dormit, roncante con bocca
apert, ínconscient pri to quo evenit circum il.

Ti-ci vez su facie repugnat me in suprem gradu: su manus semblat pinces
de scorpion, yo ne savet pro quo...

Yo avansat vers il. Un angul del banca-billet surtit ex su tasca.
Cautmen yo extraet li tot billet e forglissat it con li certitá que yo
nequande plu vell cometter un simil misprense.




## Occidental in omni dominias


### Textu sportiv. Un match de rugby

_de A. Lichtenberger._

...Ma li triesim atacca es victoriosi. Humid de terra mollat e de
sudore, li sacca de cute ha glissat inter li brasses del Insulanes. Ante
haver li témpor reciver it, li trombe del *Blanc e Rubi* es sur le,
passa sur su córpor...Vi li prova, quel un magistral colpe de pede
transforma in un victorie. Ti-ci vez un sol ululament uni li tot turbe,
subleva it in un comun delire. LI prodigie ínversimil, fantastic, es
realisat.


### Textu pedagogic. Li potentie del scol

_de Lucien Romier._

Li scol exerci duplic influentie; in prim sur li eleves per li personal
docentie, poy sur li tot nation per li comun idés quel it da al totalité
del eleves. Sol li duesim influentie es decisiv: li individue va posser
rebeller se, ma il ne va escapar li permanent tendenties del loc in quel
li scol va har fassonat le. LI prejudicies in ti loc va constituer li
cadres li max solid del opinion populari. Li logica del principies
proclamat in li scol va traducter se íneluctabilmen in li tendenties, in
li reflexes e in li actes del nation.




## Quo es eficientie?

On ja possede numerosi definitiones del eficientie. LI pluparte ex ili
limita se al dominia del aferes. It es alcun quel noi va preferer pro
que it es tre general e que it es anc tre simplic: ti de Herbert N.
Casson.

____
Li eficientie es li scientie quel procura un percentage plu alt de
rendiment.
____

Li termine «rendiment» deve esser prendet secun li max larg acception:
Rendiment vital. Un hom quel furni li maximum de labor con li minimum de
eforties in li minimum de témpor va esser sin dubita un laborero
eficient. Il ne va esser necessimen un hom eficient. Li hom eficient es
ti quel prende ex li vive li max grand parte del ressurses queles il
posse furnir. Il labora con joya. Il producte con entusiasme. Il crea
felicie por il e li altres. Il usa largmen san plesuras queles oferta le
li present témpor. Il assecura al sues un existentie quel permisse les
gustar li beneficie del munde. Il es loyal. In omni circumstanties, in
li divers momentes de su activitá, il tende sempre far melior.

Li hom quel es bon impregnat de ti ideale es un hom cent per cent. Il es
un hom eficient.

Ti simplic resuma lassa percepter li spacie del efficientie. It ne es
solmen un doctrine moral. It ne es solmen un scientie positiv. IT ne es
solmen un evangelie del aferes. It es omni to e plu mult quam to.

It ne es un sistema. It posse exister sistemas sin que existe
eficientie. Un individue e un interprense posse ver(??) sistematicmen
til lor perde. Ili posse cometter con regulation actes queles diminue
les o expenser moné e forties quel apovra les.

It ne es energic. Li energie mal usat es li max pejor dissipation. It ne
es li rationalisation ni li organisation. Li un e li altri es efectes,
aplicationes del eficientie; it deve egardar con su altri principies. Li
rationalisation til excesse vell provocar consequenties diametralmen
oposit a su scope. Li organisation tro exagerat vell finir in un rutine
mecanic. Li eficientie es essentialmen homan.

It ne es li extension del labor til li superfatiga. It es lu contrari.
It rendi li labor simpatic e it fa un larg plazza al altri agrementes.

Maurice Vorfs

(Ex li «Revue del Eficientie», Bruxelles, autorisat traduction de Fred
Lagnol)




## Cronica


### Francia

Sr. W. Gilbert, 58, rue de la Paix, Choisy le Roi, Seine,
Francia, demanda adresses de persones desirant coresponder in Occidental
con membres de API (Association Proletari Interlinguistic), de quel il
organ es LIBERTA.


### Svissia

Li comité del Occidental-Union reunit se soledí 9 septembre in
Lausanne sub li presidentie de Sr. Matejka por discusser important
aferes concernent nor movement.


## On scri nos

[quote, "N.H. Divall (Anglia)"]
____
Sr. R. dit me que durante li guerre vu laborat mult por li
lingue international in Svissia e noi anglesi mundelinguistes sincermen
mersia vos.
____

[quote, "L.E. Génissieux, director del Institute français (London)"]
____
Yo lee Cosmoglotta sempre con mult interesse. Yo es convictet que vor
lingue constructet es li max bon quel on ha fabricat til nu.
____


### Pri li nómine de nor lingue



[quote, A.E. Cortinas]
____
Li proposition de Sr. Matejka usar li nómine Cosmoglotta sembla me tam
convictiv que yo retira sin altricos mi propri idés pri li afere.
____

[quote, K. Hamburger (St. Gallen)]
____
Yo refere me al publication in Cosmoglotta. Malgré que mi vote es un poc
in retarde, yo ne vole mancar confesser vos, que yo absolutmen subtene
li opinion de Sr. Matejka e vell considerar omni modificationes quam
nociv mesuras.
____




## Reunion del S.A.P.O.

Noi informa omni membres del SAPO (Sviss Association por Occidental) e
letores de Cosmoglotta que li reunion annual va evenir soledí 14 octobre
1945 in BIENNE. Noi espera que omni membres e interessates va far un
important efortie por assister a ti assemblé quel es li unesim desde
1939. Mult important objectes va esser discusset e it va esser un
excellent ocasion por parlar e audir Occidental!

Noi memora que li non membres posse inviar Fr. 1.— al Institute
Occidental, Chapelle, postchec-conto 11.1969, por devenir membre del
SAPO e reciver li carte de adhesion quel va permisser les partiprender
al votationes.

Li programma va esser inviat al membres pos poc dies.




## Woerterbuch Occidental-Deutsch und Deutsch-Occidental just aparit!

Ples comendar ti important dictionarium strax al Institute Occidental!
Brochat Fr. 5.—, ligat Fr. 8.— (Fr. 7.— til li 31.12.1945)




# Cosmoglotta B 75 (oct 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat. Tel. (021) 9 56 56 Octobre 1945 -- Nró 75(10)




## Ancor li oriente!

Un circulare del «Suis Uniono por la linguo internaciona» informa nos
que P. Stojan declarat: «Yo es russ (secun lingue) e yo save que
Occidental e Basic English nequande va successar in oriental Europa».

Pro que ti argument del «Oriente» reveni omni 3 mensus sub li plum del
Esperantistes e Idistes, noi peti les humilmen explicar nos un vez per
quo Occidental es minu russ o chinesi o japanesi quam Esperanto e Ido!
Queles es do li paroles o formes grammatical russ existent in Esperanto-Ido,
ma ne in Occidental? Til hodie yo trovat ni un sol in Ido, e un tot sol
in Esperanto, to es *vost* quel in Occidental es viceat per *caude* pro
que li adjective *caudal* es mult plu international quam *vostal*.
Exter to, yo ne successa trovar alquo plu oriental in li concurrent
lingues. Esque forsan li obligatori finale -o per li nómines e -a por li
adjectives? Ma it sembla me que li formes de Occidental vodka, pachá,
cangurú, harakiri, balalika, etc., va sempre esser plu simpatic al
orientales quam li risibil vodkao, pachao, kanguruo, harakirio, etc., o
anc vodko, harakiro, balalaiko, etc.

Ti objection del «Oriente» por criticar Occidental es tam plu strangi
del parte del Idistes que sur lor covertes ili fat printar: «Ido, la
modern e maxima quintesenco dil "`Europan-Amerikana lingui`"». Hum! O
do jace lor pretendet egarde al Oriente in ti declaration, quel pruva
que ili have li sam fundament quam noi.

Ric Berger.




## Che li medico

-- Congestion del hépate, reumatisme, cap-dolore, e quant old vu es,
senioretta?

-- Yo have 22 annus.

-- ... E anc cerebral amnesie.




## Otto Jespersen

Li nova que Otto Jespersen, li grand danesi linguist, ha morit, esset ja
conosset de quelc interlinguistes. Hodie it es regretabilmen confirmat.
Atendente precisiones pri li exacti date, li loc e li circumstanties de
ti morte, noi da un curt resumate del vive de ti alt personalitá.

Jespersen ludet un important rol in li Comité del Delegation fundat de
Couturat por arbitrar inter omni projectes de lingues international in
1907. On save que de ti arbitrage surtit Ido. Li pseudo-autor de ti
lingue, de Beaufront, e su efectiv autor, Couturat, ha mult emfasat li
colaboration de Jespersen in li creation de Ido, ma quam pruva li
corespondentie inter ti tri interlinguistes, li rol de Jespersen bornat
se a quelc consilies e a servir... quam scude por li propaganda del
«lingue del Delegation». Strax pos li nascentie de ti-ci, Couturat fat
nominar Jespersen quam presidente del Academie de Ido, poy, practicmen
escartat le quande lor conceptiones linguistic ne concordat.

In facte, in li trio Couturat -- de Beaufront -- Jespersen li ultim esset
li max oposit al artificialitá de Esperanto e sempre tendet a alontanar
Ido de it. Li du unesimes, in contrari, volet conservar su caractere
esperantesc per posser atraer... li Esperantistes. Li resultates de ti
divergenties esset previsibil del comensa: Pos 2 annus de colaboration,
Jespersen demissionat quam presidente e restat passiv, que havet li
felici consequentie que li conservatori de Beaufront devenit minu
ínquiet!

Pos li morte de Couturat, in 1914, Jespersen semblat desembarassar se
del logistica quel Couturat hat tam energicmen imposit al lingue
international e, benque representant Ido in li conferenties de IALA, il
bentost revat crear self un lingue international... quel aparit in
1928.

Ti projecte esset un specie de compromisse inter Ido e Occidental, ma
obtenet presc null successe malgré li celebritá de su autor e un
remarcabil propaganda. It es evident que si on postula del
interlinguistes que ili fa li salta del demí artificialitá al
naturalitá, it es contrari al rason far haltar le, quam fat Novial, in
un demí via.

Jespersen bentost self comprendet to e in 1937 il publicat un «Novial
reformat» quel esset ancor plu proxim a Occidental, talmen que on
demande se seriosimen ca it vale li pena continuar ti duplic propaganda
pro tam poc diferenties.




Li evolution de Jespersen es tre interessant a studiar, pro que it
monstra, qualmen un linguist professional esset poc a poc ganiat a
conceptiones queles
in prim il desdignat e combattet. De Wahl devet sovente polemicar contra
le e havet li joya vider su anteyan adversario progressivmen adherer a
su idés. Just ante li guerre li du ancian concurrentes laborat durante
un tot semane in complet amicitá in Helsingör e un brochura ha dat li
resumate de lor discussiones.

Si, in diversi ocasiones, Jespersen, malgré su alt competentie
linguistic sovente errat in li unesim parte de su activitá
interlinguistic, il havet adminim li merite tre rari ne obstinar quande
il constatat que altres esset rect. Il savet aconosser lor rasones con
un charmant modestie. Su caractere, secun tis, qui aproximat le, esset
sempre benevolent. Su nómine va restar in li memorie del interlinguistes
quam exemple de conciliant spíritu.

Hodie Jespersen ha morit. De sr. de Wahl noi ne plu have novas. Omni
actores del epoca del Delegation ha bentost desaparit. Ma lor ovre resta
por docer nos qualmen deve esser (e anc ne deve esser!) li lingue
international.

Ric Berger.


## Per Ahlberg

Ancor un altri prominent interlinguist desaparit. Per Ahlberg, de
Stockholm, quel festat su 80-esim anniversarie li 21 novembre 1944, ha
morit ho-annu, in may, Poc mannes devoet se tam completmen e durante lor
tot vive al afere del lingue international quam li regretat svede. Il ne
esset intelectuale, ma un simplic policist. E tamen su interesse por li
problema ne adebilat se un sol moment. Per Ahlberg es un del rari
interlinguistes quel sequet completmen li evolution interlinguistic de
ti ultim 60 annus e chascun vez adaptat li plu moderni sistema. In prim
Volapükist, il devenit Esperantist, in 1907 Idist, poy apertente li
revúe de quel il esset redactor «Mondo», al naturalitá, il adheret a
Novial de Jespersen in 1928 e finalmen al Novial reformat de 1937.
Benque longmen adversario de E. de Wahl, il propagat, in li fine de su
vive, practicmen li sam conceptiones quam nor mastro. Su admirabil
optimisme, su vigore e su statura esset durante un demí secul li
caracteristicum del congresses interlinguistic. Li fate volet que il
morit presc in sam témpor quam li scientist por quel il havet li max
absolut admiration, yo nomina Jespersen. Li terra mey esser levi a ti du
eminent coidealistes.

_R. Bg._




## Li parol «fanatic»

(de Leon Savary, in li Tribune de Geneve, 1944)

Li orígine de ti parol es nettimen religiosi. In latin «fanum»
significa «temple» o plu exactimen «li loc consacrat». It es to, que
noi nómina hodie un capelle. Li sam parol ha dat *profan*. To, quo es
*profan* es exter li consacrat loc, extran a it.

Fanaticus, li fanatico, es in prim ti, que es atachat al temple per su
servicie, qui es inspirat o crede esser tal. Per extension ti, qui
aporta un excessiv zel presc agressiv in li religiosi usu. Secun Juvenal
e Prudentie on designat sub li nómine de «fanatici», li prestres de
Cybel e de Bellone, queles intrat in furore e celebrat extravagant
ceremonies durante queles ili exagerat til lacerar lor pelle per
cultelles.

Li contraste, quel causat un tal delirie probabilmen importat del
Oriente, con li customes possibilmen borgesi de lor traditional cultu,
devet frappar suficentmen li Romanes por que li término de «fanatic»
devenit ligat al idé de zel exagerat quel it evoca in li hodial lingue.

Nam on nómina «fanatic» li hom qui, persuadet obedir a un special
vocation, pretende imposir su propri convictiones, mem per li violentie
si it es necessi. Omni religiones, sin exceptiones, havet lor fanaticos.

Poy, quam it es frequentmen li casu, li sense ha elargat se, tam mult
que li paroles aplica se a omni individue animat de un ardent zel, sin
ponderation e índiscret, qualcunc mey esser li natura del doctrine o del
sistema de quel il fat se li protagonist. On posse esser fanatic in
politica, o mem in arte -- que es adplu tre regretabil ma nullmen rari.

On ne deve creder que chascun hom havent profund e entusiastic
convictiones es un fanatico. To es un confession quel on fa quelcvez, ma
quel es nullmen justificat, si ne, ti epitete nettimen pejorativ vell
aplicar se a omni tis qui ne es sceptic. Li fanatico have in comun con
li credente li ardore de su fide. U apari li diferentie es in li maniere
acter del unes e del altres. Li unesim odia tis, queles ne pensa quam
il, e vell obligar le per li fortie adherer a su doctrina, si il vell
posser -- oh ve, il posse quelcvez. Li duesim ama su vicino, mem si il
condamna to, quo il pensa esser li erras de ti vicino, e il sercha
persuader le per li dulcore.

On vell posser concluder desirante que existe, un die, ne plu fanaticos
in li munde, e certimen to vell esser desirabil. Ma it vell esser un
naivitá lullar se con ti ilusion. To, quo on posse dir es que li
fanaticos vell esser minu dangerosi si ili vell maner isolat. Or ili
recruta tre facilmen disciples, ma inter li agnes, queles tande deveni
inrabiat.




## Li max ínfelici féminas del munde

_(Ex li Gazette de Lausanne, april 1945, trad. R. Bg.)_

Ellas ne es, quam on vell posser creder it, li maritas de alcun tribe de
negros primitiv e brutal, ma tis de un popul possedent un del max ancian
e max rafinat civilisation: Japan.

Secun li declarationes self del marita de un polonesi diplomate quel
vivet in li Imperia del Levant Sole, seniora Helen Moscicki, it ne
existe in li munde féminas plu ínfelici quam li japanesas, plu ínfelici
ma anc plu corageosi e plu heroic, proque ili cela lor ínfelicitá sub un
ínmutabil e eterni subrise. Nequande ili permisse a lor sentimentes
transparer sur li facies e ili parla pri flores, infantes e catastrofes
con li sam ínpenetrabil subrise.

Suffrer omnicos subridente, tal sembla esser li scope de lor vive. Desde
li unesim etá, li japanesa efortia se mascar su sentimentes detra un
amabil facie. Chascun movement, chascun geste es cuidosimen studiat til
quande it deveni un secund natura e que li filiettas ja simila
statuettes apartenenta alcun antiqui arte.

Antiqui japanesi leges postula que li fémina mey esser pret plenar su
familial deventies, que ella es graciosi, que ella conosse li etiquette
e save ordinar flores, ma ili interdicte la haver un propri vive e
condamna la a un passiv obedientie.

Quande li japanesa marita se, por exemple, ella ne have alquel legal
statu. Ella ne posse divorciar. Su marito, in revancha, posse repudiar e
demandar li anullation del maritage. Povri o rich, li japanesa es presc
sempre reductet al statu de sclava o deve servir su marito quam un
servitora. Ella deve nequande aparir fatigat o contrariat. Li etiquette
mem interdicte la sedentar se sur un cussine in presentie de su marito.

Mem li joya elevar su infantes es refusat a la. Un ambassador, special
misseto a Washington, raporta que in li etá de 12 annus su matre vestit
le per su plu bell kimono e ductet le a un litt altare, u, quittante le,
ella donat le solemnimen li puniale del harakiri, exhortante le bon
conduir se in li vive.

Li etiquette interdicte anc li usa del anestesiantes in li nascenties, e
un fémina vell esser deshonorat abandonar se til criar.




Li sol joy, on di, quel es lassat a ti féminas tam heroicmen subrident
es ti exercir lor jures de bel-matre. Pos har subisset li yug durante un
grand parte de lor vive, ili venja si tirannisante in lor torna lor
bel-filia.

Mem li suicide es regulat del leges, raporta li Readers Digest. Sol
certi modes es permisset al féminas: ili posse dronar o jettar se in un
vulcan, por exemple, ma ne have li jure far harakiri.

Vi, in fine, quam documentari information, un extrate del libre destinat
iniciar li futur japanese diplomates in lor tache: «Li cortesie e li
respecte del fémina ne es considerat in extrania quam un degradation por
li mann; ti atitude es in contrari obligatori».

Esque to ne es eloquent?


## Li ultim teories pri li planete Mars

Li teorie del pluralitá del habitat mundes es tre ancian.

Copernico ja studiat it, poy Galileo, li unesim, descovrit li fases de
Mars. Voltaire, Fontanelle e li astronom Flammario anc expresset lor
certitá que ti planete vell esser forsan habitat.

Mars es li quaresim solari planete. Li sesones es ta du vezes plu long
quam sur li terra, su annu dura 687 dies. Mars es un planete desfacil a
observar; it es possibil studiar it tre poc témpor ante o pos un
oposition, quo eveni solmen omni 25 o 26 mensus. Li max favorabil epoca
reveni solmen omni 15 annus. Con potent instrumentes agrandant 80 til
100 vezes, on vide sur it solmen li polari calotte eclatant de blancore
e quel diminue rapidmen in estive e augmenta in hiverne. Sur li reste
del superficie, on descovri macules obscuri brun o verd e altris rosatri
e yelb. On considera li obscuri macules quam mares e li clar macules
quam continentes.

Schiaparelli ha etablisset li unesim carte geografic de Mars; li mares,
inter altris li mare del Sirenas subisse changes in extension secun li
sesones. Lowell videt ta canales quel devet esser bordat de vegetation,
de u il traet li pruva que Mars es habitat. Ma li astronom de Meuden,
sr. Antoniadi, es tre categoric e asserte: «Li canales ne existe». On
nequande videt vermen canales sur Mars, ma solmen alongat stries. Ma de
un altri látere, pro que Mars ne have li millesim parte del oxigen del
terre e pro que li aqua es presc completmen absent, it ne posse exister
vegetation sur it.




## Li chinesi teatre

Li Europa li dramatic autores es tam explicit quam possibil. In general,
quelcunc spectator de medial inteligentie posse perfectimen sequer un
pezze, tragedie o comedie, de nor teatres. Li decoras, li action e li
textu lassa nos null dúbit pri li intentiones del autor.

In China li coses es tot altri.

Li chinese spectator, por comprender to quo eveni sur li scen, besona ne
solmen su tot atention e un grand patientie -- li pezzes es ínterminabil
-- ma il deve ancor esser iniciat al lingue conventional por posser
interpretar li simbolic actiones.

Lass nos prender li sequent scen quam exemple.

Un generale cavalca tra li montes por ataccar finalmen li ínamicos. Li
generale es figurat per un actor quel distinte se del altres per quelc
flottant flaggas sur su dorse. Il porta un blu barbe, quo vole dir que
il es plen de corage. Un rubi barbe vell significar un mann un poc
changeant. Un person con rafinat mores vell portar un barbe dividet in 3
puntes.

Dunc li generale intra sur su cavalle. Ma ne existe cavalle. Li generale
e su cavalleros porta simplicmen un carbache in li manu. Ti carbache
simbolisa li cavalle. Talmen montet li cavalleros gambilla tri li scen,
salta súper un table quel representa un monte e prepara se a ataccar.

Un fluvie es simplicmen figurat de 4 mannes portant albi flaggas. Un
actor fant desordinat movementes in li medie de ti 4 flaggas representa
un dronant mann. Un tapisse pendet contra li funde del scen indica que
li action eveni in li interior de un dom o de un palace.

Li reste es conform a ti procede. Si it ne es possibil expresser un cose
per un simbol, un afiche explica it al publica quel deve in sam témpor
sequer li parlada del actores, sublineat per un musica presc
íninterruptet o per li colpes de un gross tambur.

_Ex li Tribune de Genève, trad. RBg._




## Sirius

On save que Sirius es li stelle max proxim a nor glob. Su distantie es
tamen considerabil. Suposiente que noi posse transportar nor sur it, noi
vell vider de ta li terral órbite con un angul presc null. Talmen que li
sole, li terra e li lune vell suficer por eclipsar a nor ocules ti tri
córpores voluminosi e li imensi spacie quel separa les.




## Il volet vider su propri interrament

Bush Brennal hat sempre esset considerat quam un originale. Tamen su
ultim tric ha astonat omnes.

Un matine, un interprense de funerales de Cavecreek, in Tennessee, esset
informat que Bush Brennel hat just morit pos un accidente. Su morte fat
sensation, nam, malgré su subit capricies Brennal esset amat in li
region.

Antey, quande li gangsteres e li furteros de brutes fat li Tennessee poc
secur it esset il qui hat organisat li lucte contra li bandites. Mersí a
su iniciative, on pervenit un die resister durante nin hores a un tot
bande de brigantes til li ariva del policie.

On pensat bon que su interrament vell esser sequet de mult homes e ti
suposition revelat se esser exacti. Numerosi cow-boys e farmeros del
circumité de Cavecreek assistet, silentiosi e trist, li passage del
funeral cortege.

Subitmen on audit un acut cri. Un servitora del dom del morite adcurret
quam un folla. «Yo ha videt Brennal», ella criat con angustie, «yo
videt li fantom de Brennal». Ma li cow-boys ne es homes credent al
ectoplasmas; ili intrat in li funeral dom e havet li surprise vider
Brennal in person venir subridente a lor incontra. Il racontat les que
il volet vider qualmen vell evenir su interrament e ca su ultim
volenties vell esser realisat. Li cadavre quel reposit in li sarc esset
solmen un córpor ex pallie.

Benque Brennal hat organisat un festine por regalar su gastes, su fals
interrament havet ínexpectat consequenties: it fat perdir le li simpatie
del publica. Hodie il es un mann solitari, con quel on condui se quasi
quam si il vell esser resurectet.




## Li hora del ocul del cates

Li Chinese ne possedent tasca-horloges regarda li hora in li ocul del
cates, secun li assertiones de un francesi missionario, li abate Huc,
quel da li sequent descrition de ti vivent horloge e li maniere usar it.

Nor eleves, il dit, aportat nos 3 o 4 cates, e explicat nos qualmen on
posset vider li hora secun li largore del pupille. Quande li agullie
avansa vers midí li pupille astretta se; in midí, exactmen ti pupille
apare larg quam un capille, poy li dilatation recomensa.




## Quel es li criterie del inteligentie?

Un evolution in li scientic studie del cerebre sembla preparar se. Li
experienties persequet in li Institute american de anatomie e biologie
sub li direction del professor Henry A. Donalson permisse concluder que
li cerebral activitá e li dosage del inteligentie depende de factores
tot diferent de tis a queles on atribuet les antey.

Ante quelc annus on trovat ancor in Europa e in li Unit States
frenologos queles assertet ínperturbabilmen que li natural dotes esset
constatabil per li protuberanties e e depressiones del cranie, e que li
caractere self posset esser definit per li exámine del cranic bul.

Li frenologos, hant dividet li cranie in 32 o 36 compartimentes, palpat
it atentivmen e enunciat tande un avise «ínfallibil», fundat ad-ultra
sur un «long experientie» e sovente de un impressionant exactitá.


### Li pesa?



A ti doctrine fundat de Gall, oposit se li teorie de altri specialistes
quel pretendet que li intelectual facultás de un mann dependet unicmen
del pesa del cerebre. In facte, on posse considerar que un tro micri
cerebre coresponde sovente a un debilesse de spíritu, durante que un
medial cerebre denota generalmen un normal inteligentie. Ma casus tot
contrari anc presenta se: talmen li cerebre de Anatol Franco ne pesat
plu quam 1,4 kg e que Napoleon havet anc un tro micri cerebre,
durante que existet idiotes de queles li cerebres pesat 2,5 kg til
2,75 kg. It es anc ver que li cerebre de Lord Byron havet li record-pesa
de 3,75 kg.

Li specialist de cerebre Rudolf Wagner pretendet que del númere del
sulcas del cerebre dependet li acutitá e li extension del inteligentie.
Li sam scientist propagat in unesim li teorie proportionant li
inteligentie al pesa del cerebre.

Ma minutiosi serchas demonstrat plu tard que homes con cerebre traversat
de multissim sulcas posse esser perfectimen dotat solmen de un
inteligentie pesant unicmen passiv.


### Li rol del «pie-matre»

In su serchas, professor Henry A. Donalson ha specialmen concentrat se
sur li fin membrane quel seque li circumvolutiones del cerebre e insinua
se in li plicas max profund.




Si on extrae ti tenui velop, quel vu nomina «pie-matre» del cerebre de
un mort mann, on remarca in it micri sanguin nodositás. Ili es li restes
del sangue quel coagulat se in li cap pos li morte.

Donalson ha etablisset que li númere del sanguin vascules del pie-matre
difere sentibilmen de un person al altri. Il ha anc decovrit que un
abundant circulation del sangue in li cerebre, afectant se per li
vascules del pie-matre existe solmen che li persones capabil acompleer
un intelectual labor specialmen desfacil. Il ha concludet de to, tot
naturalmen, que li intelectual activitá del cerebre es in relation con
li ritme del circulation del sangue.

It es dunc li circulation del sangue in li cerebre quel da a ti-ci li
facultá executer un labor exceptional. On comprende nu que li pluparte
del homes ne es apti a un cerebral labor pos un abundant repaste pro que
li sangue directe se precipue vers li stomac e li intestines,
detrimentant li activitá del cerebre quel ne recive un suficent quantitá
de sangue. Li grand fatiga, lassant li cerebre quasi apovrat, es egalmen
tre desfavorabil al labor del cap.

It resulta de ti dissertation que li inteligentie del hom ne posse esser
evaluat ni secun li dimensiones ni secun li pesa del cerebre, ni secun
li númere del circumvolutiones del cerebre, ma depende del fortie e del
(?????????) sangue, ti liquide nutritori e vivificant.

_Secun Tribune de Genève 1945._

(PS. del comp.: Un bell exemple por demonstrar, qualmen li materialistic
conception del secul desfacila e tarda trovar li maxim simplic veritás:
Quam si on vell posser ponderar, mesurar e contar mem li maxim fin
coherenties! E quam si li masse e li númere vell producter lu maxim
valorosi. Que chascun simplic hom save desde long, nam que un micri hom
posse efecter per su plu grand vitalitá egalmen o mem plu bon quam un
grand, on constata nu anc... in li cerebre. Ma quant long it va durar
ancor, til que li competent personalitás constata lu sam in li grand
politica: que it ne es simplicmen li grandore del states, quel garanti
les li exclusivitá de bon idés e da al maxim grandes li jure dominar li
altres!)



A un yun finnic cocinera, vivent desde 10 annus in li USA, un literari
precie ha esset dat por un novelle quel ella hat scrit in li medie de su
marmites, pos har finit su dial labor.




## Cronica


### Svissia

Saturdí, 25 august, sr. Lagnel, director del Institute de Chapelle,
visitat sr. Kurt Hamburger in St. Gallen, li editor de «Cive del
Munde», li local organ del Occidentalistes de St. Gallen.

A sr. Dr. Haas de Winterthur successat li acte poc ordinari in nor
témpor, telefonar in Occidental a sr. Aguiré de Paris, quel respondet le
in Ido. Li comprension esset perfect e pruva adplu que li telefones in
lingue international es hodie denov possibil de un land a un altri.


### Tchecoslovacia

Sr. Denis Silagi, li conosset autor del tam apreciat brochura: «Versus
interlinguistica» scri nos li 27 august li sequent informationes queles
va interessar omni nor letores.

____
Quande yo arivat in Prag pos mi escapa del camp de concentration de
Leitmeritz, yo havet nequo except un lappat vestiment de prison, li
talmen nominat «pijama» del campes de prisonates... Nu yo continua mi
old jurnalistic profession denov, quam foren presse-corespondent e yo
successat retrovar mi marita e mi filio queles esset in Svissia. Strax
quande yo arivat in Prag yo publicat un avise por reserchar amicos del
lingue international... Inter altres yo recivet un lettre de un
Occidentalist, sr. Kreshina. Per le yo obtenet li adresse de sr. Svec e
de Dr. Stasny, e intrat in relation con ili. Null novas yo posset
reciver de sr. Podobsky e Kajš... it es ver que li circumstanties ne ja
permisse li reorganisation del movement occidentalistic in nor land.

Pri mi projectes, yo desira persequer mi ovre interruptet in 1931,
edificante un sorte de «interlinguistica» o, noi mey dir
«Epilinguistica» quam un autonom branche del linguistica... Yo besona
colaboratores.
____

In li ultim hora noi es informat per un lettre de Dr. Stansy adressat a
sr. Moeckli in Bienne que nor coidealistes Podobsky, Kajš, Kresina,
Polanzy, Screc es in bon standa, quo noi saluta con un imensi joya.
Regretabilmen noi perdit sr. prof. Pášma de Tábor, de quel li morte es
un grand colpe por nor movement. Prof. Pášma es li unesim quel developat
Occidental in li dominia litterari. Il publicat ante li guerre li
colection «Ovre» contenent pezzes de bell litteratura in Occidental.
Cosmoglotta ja ha publicat su portrete, ma noi va reparlar pri li vive e
li ovre de ti devoet amico.




### Finnland

Sr. A. Z. Ramstedt, professor de linguistica in li universitá de
Helsingfors qui esset durante du annus redactor de Cosmoglotta, scri nos
li 21 august 1945:

____
Nu, quande ti horribil guerres es finit e li corespondentie denov
permisset, yo prende li libertá scrir vos, esperante que ti lettre va
trovar un de vu qui memora me ancor e es sempre interessat in nor lingue
Occidental... Yo desira saver quo evenit de nor Occidental-movement, ca
Cosmoglotta sempre apari, e ca alcun save alquo pri li fate de nor
coidealistes, specialmen tis qui vivet in Germania e Austria... Li
ultim numeró de Cosmoglotta quel yo recivet es li no. 129 de 1939...

Si alcun vell inquisiter pri mi fate, vu posse dir le que yo es sempre
in bon sanitá, hante participat solmen al guerre de 1939-1940 e revenit
salv e san. Sr. Tattari (autor del manuale e vocabularium
finnic-Occidental) ha morit pro pneumonie. Sr. Lesch (Idist) anc, ma
altri coidealistes es vivent. Li interesse por Occidental es sempre
vivid e pluri persones intente fundar un nov club in Helsingfors.
____

In response a nor eminent coidealist, noi expresse in prim nor joy audir
que il escapat de ti terribil guerre e es in bon standa. Poc a poc ariva
in Chapelle novas de nor amicos de pluri landes, ma manca nos totalmen
informationes pri tis de Germania e Austria. Anc de sr. de Wahl sempre
necos. Noi vell esser grat al Svedeses e Finnlandeses benevoler
inquester in Tallinn pri le.

_Rbg._


### Italia

Li dictionarium italian-Occidental es nu composit, e va bentost esser
publicat. Noi exhorta omni coidealistes quel composi vocabulariums
national-Occidental sempre conformar se al standard-ovre: Wörterbuch
Deutsch-Occidental e Occidental-Deutsch quel apari ho-mensu.


### Anglia

On memora que ante li guerre un del unesim Occidentalistes de Anglia,
sr. Dr. Kemp, in li etá de 70 annus, hat comensat li grand dictionarium
anglesi-Occidental e continuat it til li líttere P. Noi es informat que
ti important ovre ha esset perfinit durante li guerre de sr. Pope, de
Manchester, a quel noi expresse nor gratitá. Sr. Ilmari Federn va far li
final revision del manuscrite strax pos li publication del lexico
german-Occidental de sr. Matejka.

Li «Introductori grammatica anglesi» de sr. Raxworthy va esser
reprintat e probabilmen augmentat per li cuidas del autor self, auxiliat
de sr. Federn.




# Cosmoglotta B 76 (nov 1945)

OFICIAL MENSUAL ORGAN DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament liber. Postchec-contos: SVISSIA: 11.1969. SVEDIA: Stockholm
743 95

Serie B, poligrafat (Tel. 9 56 56) Novembre 1945 -- Nró 76 (11)




## Li pioneros

Quam homage al memorie del grand mundelinguist Per Ahlberg, morit in may
1945, noi traducte, ex Ido, li lettre quel il inviat li 23 junio 1914 a
su amico idisto Dr. Hermann, general medico in Graz.

____
Vu es un pionero. Yo anc. Pro quo? Pro que li Providentie ha resoluet
que noi mey esser pioneros. Qui conquesta li forteresse? Esque it es li
splendid cavallerie, li pesant artillerie, li densi battalliones con su
forestes de bayonettes. Null ex ili. Li conquestator es li pionero. Li
grand masses hesita, chancela, halta, dubita. Ma li pionero avansa sol,
il afronta li dangere, il renversa li obstacules, il cade, il erecte se
denove e avansa e cade, e súper su córpore ínanimat li grand masses
assalta: «Hurá! Hurá! Noi victet!». In li tombe ínconosset li pionero
reposa. Il es obliviat del homes, queles qualifica le quam folli. Li
circumspecti poltron fariseicmen critica li erras, li stultitá del
pionero, proque sol es ínnocent ti qui fa necos.
____

Esque to ne esset un excellent caracteristica del action e labor del
sved pionero Per Ahlberg?


## Quo dit li presidente Truman?

On leet in li jurnales li sequent information:

____
Tiptonville (Tennessee), 9.10.1945. ... Russia ha esset tant mal
comprendet in USA quam USA in Russia. *Li mutual comprension ha sovente
esset desfacil pro li diferentie del lingues e li desfacilitás de
traduction*.
____

Esque pos ti extraordinari confession on va ancor negar li sempre plu
urgent necessitá de un lingue international?




## Passiv e activ usation

Li lingues es usat:

1. in conversationes omnidial;

2. in presse, radio, discurses, litteratura, international
   corespondentie, special incontras, etc.

Li lingue international es destinat al duesim aplication, ma ne al
omnidial conversation, por quel es usat li lingue national.

Li duesim aplication del lingue presente extrem gradus de intensitá
inter li «activ» e «passiv» usation.

1. Li *activ* usation es practicat per un númere *tre restrictet* de
   persones;

2. li *passiv* usation, in contrari, es practicat per un *grandissim*
   númere de usantes.

Li unesim gruppe besona bon expresser su pensas. Li duesim gruppe besona
comprender facilmen li lingue.

It es absolut necessi contentar li absolut majorité -- to es li duesim
gruppe -- per un lingue *max natural e facil possibil*. Pro to
Occidental es li max apt lingue por tal aplication.

Li unesim gruppe besona un lingue per quel on posse expresser su pensas
con li max numerosi nuancies, grand richesse de expressiones por li max
diferent idés e personal mental necessitás.

Por ti necessitás, Occidental sta in látere del max cultural lingues
europan.

Li facilitá e neutralitá del interlingue es un índispensabil condition e
li medie unitiv inter persones de popules diferent, e in plu por
compensar, con enorm avantagie, li introduction de un *nov* lingue
inter li ja tro numerosi lingues national.

Per li diversi practic experimentes exposit in divers altri articules o
documentes, on posse considerar Occidental quam li lingue neutral max
facil.

Li facilitá del lingues quam Occidental es imensi in comparation al
desfacilitás del etnic lingues. Li aprension de un lingue national vell
consumar, por exemple 500 o 600 hores; tal lingue es desfacil *in
comparation* al interlingues quam Occidental. Un lingue international
quel consuma 25 o 30 hores, es facil *in comparation* al lingues
national.




Pro to it es absurd considerar que un lingue international quel besona
30 hores por aprension *es desfacil* e que un lingue international con
pretensiones
besonar 26 o 27 es (per ti diferentie) un lingue *facil*.

Ne ti minimal diferentie justifica un eventual preferentie. Cert
interlingues have considerabil simplicitá e presc omnes *teoricmen*
posse esser considerat quam havent tal. Pro to li preferentie inter ili
depende in prim loc del plen satisfaction del necessitás del «passiv»
e «activ» usatores del lingue.

Pro que Occidental satisfa li postulationes de ambi classes de usatores
in li max ideal maniere e in plu pro que it ha atinget li maximum del
tam desirat facilitá, it es li lingue del proxim victorie.

_C. Varela-Burg, Perpignan (Francia)._


## Vor vocabularium

Li sequent consilies auxilia vos augmentar vor habilitá de expression:

1. Sempre portar un litt lexico con vos.

2. Consultar it pri chascun nov parol incontrat.

3. Scrir sur un cedul li paroles consultat. Posir li cedul in li
   lexico, datar le; usar un nov cedul chascun die.

4. Releer chascun cedul li die sequent por rememorar, e por controlar
   vor progress in paroles.

5. Releer li paroles pos un semane.

6. Usar chascun nov parol set vezes in vor conversation e scrition,
   intra li die, quande vu in unesim vez fa su conossentie.

7. Pronunciar con alt voce chascun parol quande vu trova it in li
   lexico.

8. Mesurar vor progress in li unesim die de chascun mensu per
   sublinear in rubi sur li págine redactional de vor favorit jurnale
   li paroles queles vu ne save pronunciar, usar o explicar.

****

DICTIONARIUM OCCIDENTAL-DEUTSCH UND DEUTSCH-OCCIDENTAL von A. Matejka

Ti important dictionarium just aparit e es nu liverabil per li sam
posta. Brochat: Fr. 5.—. Ligat con gris toale Fr. 7.— (til li
31.12.45).

****




## Reflectiones pri eufonie

Questiones de guste o arte es desfacil a discusser. Si persones invitat
pronunciar se autoritativmen pri Eufonie in interlinguistica, refugia se
detra li latin sententie «de gustibus non est disputandum», on posse
comprender to. Sagi modestie, recomendat del classic filosofes, escapa
suspection pri manca de resurses.

Ma represser un problema ne solue it. Li Eufonie lude su rol in li
interlinguistic, adminim in li propaganda. Ido mem dat it un plazza
prominent, totvez sin distinter it explicitmen de facilitá de
pronunciation. Li latin citate sovente es rect, ma refusar a-priori
tractar un problema es minu productiv quam serchar un via por ataccar it
utilmen.

Vi un tache implicat cooperation de pluri expertes. Li present articul
posse solmen provar suggester du vias eabil, sin pretender que ili es
nov o que ili es lis unic.

Noi save quo noi trova bell o ínbell, ma noi ne es capabil «pruvar»
tal sentimentes. Discussente li respectiv merites de Gracie Field e
Popeye-the-Sailorman, Wagner e Gerahwin, li majorité de nos deve
contentar se per constatar u nor preferenties e aversiones coincide e
diverge.

E to es li punctu important. Nam noi es li publica, noi paya por li
filmes e concertes, e nor preferenties in fine causa li responsabil
persones mantener o changear lor programmas.

Si un comercianto detecte que li mancant plesentie del inballage frena
li vendition de su merce, il ne va citar latin, ma changear li
inballage. Noi interlinguistes, desirant «vendir» al publica li idé
del Lingue Auxiliari, deve acter similmen. Pro quo ne utilisar in
interlinguistica un procede quel ha devenit un trivialitá in li vive
comercial? Li max eficaci metode por ataccar li problema del Eufonie
apare me esser li statistica: prender gustes quam factes, constatar lor
proportiones, e evitar quo repugna un majorité.

Hay casus, u it es possibil explorar ca li acceptation o negation del
eufonic principie basa se sur considerationes defensibil, o ca it cela
opiniones queles ne vell intrar li debatte in altri vestiment.




Noi Occidentalistes, e con nos li Novialistes, Idistes e mult
non-interlinguistes consenti in trovar hideosi li finales -aŭ, -oj, -aj,
-uj, pululant in Esperanto. Ma Esperantistes trovat un contra-argument
astonant. In un german brochura ili replicat circa talmen: «Vu trova
hideosi morfemes «baldaŭ» etc., ma vu trova bell li nómines local
«Friedenau, Breslau» etc. Vu di esser chocat per finales quam in
«ĉiuj grandaj domoj», ma Grec, lingue reputat quam modelle de bellitá,
es richissim ye -ai e -oi, e li frase german «Heute fuhr ein neuer mit
Heu beladener Wagen in eine kleinen Scheune ein» ne choca vos benque it
contene 4 oj e 4 aj.»

It ne es facil batter ti argument. Nor sentiment di nos ínrefutabilmen
que li sones in Esperanto repugna nos; ma nor Esperantistes ha
«pruvat» que li sam sones ne choca in altri lingues, que noi do es
plen de prejudicies pri Esperanto.

Sin acceptar ti ultim conclusion, noi deve confesser que noi sta in
dilemma; e ti franc confession solue li enigma: Sones harmonic in cadre
Grec e German ne es pro to necessimen harmonic anc in un lingue
international. Multes prende sucre in té; to ne condamna tis queles
detesta sucre in bullion.

To ne va convicter un persuadet amator de aŭ-oj-aj-uj in omni quantitá.
Ma un litt experiment va demonstrar li cavitá de su argumentation:

Conossores declara que li lingue Madyar apartene inter lis max sonori, e
eufonic. Vu posse verificar ti assertion escutante radio; ci noi posse
accepter it quam tam autoritativ quam ti pri li eufonie de Grec. Nequi
posse pruvar que li amatores de Grec have rason, e tis de Madyar have
desrason. E si li amatores de Grec es assertet esser plu numerosi quam
tis de Madyar, to ducte al campe del statistica e al contra-assertion
que li desamatores de Esperanto es plu numerosi quam li desamatores de
Occidental.

In Madyar, li plurale es format per -k. Lass nos substituer ti eufonic
-k al eufonic -j. Ti procede ne posse esser ataccat de null vispunctu:
ni Eufonie, ni Internationalitá, ni Regularitá, ni Naturalitá. E noi
lee: «Mi vidas la belak ruĝak florok ĉe la grandak novak domok.» Yo ne
desira persuader vos que to es plu bell quam Esperanto -- ma ples escutar
nor esperantistic amico quel cria que it es un desgustant barbarisme.

E ti cri es exactimen identic a ti quel noi altres pronuncia pri
Esperanto. Il do deve serchar un altri argument quam li relativitá del
gustes, si il vole defender su lingue contra li eufonic «prejudicies»
del publica.

_Ilmari Federn (Anglia)_




## Qualmen victer li ínsomnie

_(Ex li «Revúe de Madame», sept. 1945, trad. R. Berger.)_

Desde un decene de annus e specialmen desde li comensa del guerre li
medicos constata in Europa un sensibil acrescement del casus de
ínsomnie. On opine que actualmen un hom sur ott ne plu conosse li normal
dorme. Li casus de persistent ínsomnie, provocant poc a poc li cachexie
e li morte, ne plu es exceptional.

It acte se ci pri un veritabil maladie quel on ne deve confuser con li
dorme ínregulari o ínsuficent, ja sat penibil por que cert specialistes
fat de it un aprofundat studie. Li anglesi psicologo H. Daarden, inter
altres, ha consacrat se exclusivmen durante 25 annus al problema del
dorme che li hom e crede posser deducter de su observationes li general
principies a queles chascun vell dever conformar se por conservar e
capter li normal dorme.

On sovente pretende que existet, precipue inter li personalitás de
unesim range, homes a quel ne esset necessi plu quam 4-5 hores de dorme
in un die. Tal esset li casu del celebri inventor Edison quel dormit
solmen 4 hores chascun nocte, ma on ne deve obliviar adjunter que il
prendet 2 hores adminim de complementari repose, durante li jorne, in su
laboratoria, somnolent in un comfortabil fotel.

Li bon intentionat homes, queles possede remedie por omnicos consiliat,
til hodie, por combatter li ínsomnie, contar li capes de un imaginari
truppe de agnes, recitar a su self verses de classic autores, contar in
pensa li stipes de un agre de frumente. Ma it eveni tro sovente que li
comerciante e industriale passa de omni ti calcules a tis queles ocupa
ja su jorne, tam plu que ne plu existe por le ni somnie ni repose.


### Li influentie del brues e del fatiga

Dr. Dearden opine que on deve escartar del dorme-chambre omni bruidas
tro regulari. On posse dormir in li íncessant brue de un usina, ma
sovente on ne va posser cluder li ocules pro li tic-tac permanent de un
gross horloge, plu desfacil a suportar por li nerves quam li gross brue
de un usina.

Mult persones queles fa long promenadas li soledí es astonat, dormir
ancor plu mal pos har talmen plenat li pulmones per frisc aere e trovar
se fatigat li lunedí in matine. To eveni del facte que li marcha, vice
calmar li nerves, tendet les til exageration per li fatiga, e ha
provocat un deperition de energie contrari al somnie, durante que li
levi fatiga provenient de un quotidian labor procura un plu normal
repose.



Li excesse de labor trova se ad-ultra inter li causes max frequent del
ínsomnie. Pro to Dr. Dearden recomenda far si possibil un litt repose
durante li jorne. Ti levi somnie forprende nullmen li fatiga preparativ
a un bon nocte; it in contrari regularisa li functiones e compensa li
exhaustion, talmen que li dorme del véspere deveni pro to plu rapid e
plu profund.


### Li letura in lette

Li pluparte del altri suggestiones de Dr. Dearden es ja ordinarimen
aplicat; mult persones es ja acustomat desde long a supear levimen e sat
tost in véspere, poy a far un curt promenada e a ne cuchar se tro tard.

Mult assidui letores asserte que it ne es possibil indormir se sin har
percurret quelc págines. LI anglesi psicologo ne consilia acurtar
exageratmen li letura, ma consilia consacrar se a it proxim li lette, in
un fotel, e interrupter it strax quande li fatiga eveni. Li letura in
lette, si it ducte sovente li letor a obliviar extinter li lúmine,
presenta anc un plu grav ínconveniente, to es prender del témpor de
repose por ear til li fine de un passionant textu... quande on vole
conosser li solution del enigma de un policistal romane.


### Li orientation del córpor

Pos milles de observationes fat in clinicas, in pensiones, in sanitari
etablissementes, on ha constatat que li serenitá del somnie depende
principalmen del orientation del córpor del dormitor.

On deve tam mult quam possibil directer li cap vers li nord secun li
inclination del terral axe. Si li disposition del chambre ne permisse ti
orientation, li lette deve adminim esser plazzat talmen que li cap
directe se vers li nord-est o vers li est.

On mem asserte que it es dangerosi dormir con li cap directet vers west
o vers sud-west. It es dunc facil ameliorar li qualitá del dorme
prendente med un simplic bussol li indicationes necessi por li position
del lette.

Un ultim suggestion: it es recomendat, quande on es cuchat con cludet
ocules, pensar successivmen a su dextri ped, a su levul ped, a su dextri
manu, al cap e al nuc, poy revenir in imagination al dextri ped e al
levul ped. It es pruvat que li concentration del spíritu sur li partes
del córpor provoca un destende, poy un specie de torpore quel ducte al
dorme mult plu rapidmen.




## Un drama in li deserte

Li desertic planage del Colorado comunica con li civilisat munde solmen
per un autobus quel percusse les solmen un vez chascun semane, e quel
etablisse li comunicationes inter li isolat domes del colones e li cité
max proxim. Talmen li policie esset avisat pri li sequent drama quel
evenit in un de ti perdit locos.


### Fidentie mal plazzat

Sam Andrews, aure-serchator, hom ja etosi, esset etablisset desde long
in li region quande il decovrit, ye quelc distantie de su habitation, un
yun americano, nominat Flack, perdit in li deserte, moriente de fatiga,
de fame e de sete. Il recomfortat le e prendet le in su hem. Li hom
aparet le quam simpatic, il esset un vigorosi e audaciosi yuno. Andrew,
qui sentit venir li oldesse, dit se que il vell trovar in Flack un
auxiliator e un companion. Il ofertat le un permanent hospedalitá,
promessante le lassar le participar al resultates de su serchas.

Flack savet capter li fidentie de Andrews, quel revelat le un die que il
hat interrat un gross summa in li sub-suol del cabane. Sin scrupules,
Flack resoluet apropriar se ti tresor in li unesim ocasion. It esset
necessi acter li die quande vell passar li semanal autobus, e quittar li
loc per it, ante que Andrews vell remarcar li desaparition del moné.
Perceptente li furte, Andrews vell dever atender ancor 7 dies por
signalar li facte al policie, pro que null missagero vell passar til li
posto sequent.


### Li ínprevidet testimon

It evenit que, li matine del die quande li autobus devet passar, Andrews
absentat se. Flack judicat que li moment esset oportun, e comensat
excavar li suol e decovrit sub un metre de profundore un important
summa. Il esset replanant li excavation quande on vocat le. Retornante
se il trovat se vis a vis de Andrews, revenit per hasard, e stupefat
vider su furtet de su gast. Flack precipitat se sur li oldo e strangulat
le pos un curt lucte.

Restat le a colecter su raptura, quo il fat in hasta, quande subitmen
intrat un mestisse, nominat Joe, quel venit sovente che Andrews e quel,
devent viagear per li autobus ti-ci die, volet atender it in li cabane.
Flack comprendet strax que Joe hat assistet li crímine e, in omni casus
divinat it in presentie del cadavre de Andreas. Il dunc decidet
supresset ti testimon dangerosi, ma sat fort por resister a un direct
agression.




### Un ínexpectat fine

Flack prendet un puniade de aure e ofertat it al mestisse, fant le
comprender que to vell esser li precie de su silentie. Joe semblant
acceptar li mercate, Flack declarat que ili vole simular un atentate. It
esset necessi, pro to, que li mestisse ligat Flack a un palisse in li
intrada del cabane.

Li mestisse consentit e ligat solidmen Flack al palisse per quelc cutin
laces excupat in un pelle de frisc bove. Li operation esset rapidmen
terminat. Joe alontanat se tande de quelc passus por constatar per li
vise que li mette in scen esset bon. Flack atendet solmen ti moment. Li
cordes involuet su col, su gambes e su brasses, ma il hat conservat li
usation de un manu. Per ti-ci il captet su revólver e tirat vers li
mestisse quel il atinget in li cap e quel crulat. Flack havet talmen
omni trumpes in su lude e intentet convicter li possibil arivantes que
li assassination hat esset fat del mestisse e que ti-ci hat anc ligat
le.


### Li venjatori sole

Li hores passat. In van Flack serchat liberar se de su ligamentes. Il
devet dunc atender li ariva del autobus quel devet passar solmen in
véspere. Li sole devenit sempre plu calentant. Sub li action del calore
li cute astrettat se imposiente a Flack íntolerabil suffrenties. Li
strap, serrat circum li col, compresset it bentost tam strettmen que it
stoppat li respiration del mann quel finalmen morit strangulat. It hat
self pronunciat li verdicte e expiat su crímine sin li intervention del
executor.

Quande li autobus arivat, li viageatores trovat du cadavres e li córpor
del mestisse agoniant. Joe tamen havet ancor li fortie racontar omni
peripeties del drama. Il expirat quelc hores plu tard, hant posset far
li luce sur ti tragic episode pri quel, sin ti suprem declarationes, li
justicie vell har sin dubita in van serchat un explication.

_Ex li Tribune de Genève, trad. R.Bg._




## Al abonnates de Cosmoglotta

Pro interruption del comunicationes postal durant 1945 un cert númere de
abonnates de Cosmoglotta ne ha recivet series de numerós. Ili es petit
demandar les strax al administration con precis indication del mancant
numerós. Pro un restrictet stock, ples demandar solmen mancant numerós.
Omni numerós de guerre va esser rarissim e ili va atinger un grand
valore pos quelc annus. Noi peti vos conservar ti series max cuidosimen.

_Administration_




## Cronica


### Anglia

Con grand joya noi recivet «B.O.A.» un circulari lettre al membres del
Britannic Occidental Association, octobre 1945, poligrafat per economic
tipes quam nor actual Cosmoglotta. Noi aprende que li comité de ti
organisation es constituet quam seque: Vice-presidentes, sres H.D.
Akerman, A.W.S. Raxworthy; cassero, A.W.S. Raxworthy; secretario, sr.
W.H. Divall, 23 Womersley Road, LONDON N.8.

Pos un interessant redactional articul pri li scopes del BOA, de sr.
Divall, es reproductet li document 163 A del Institute Occidental de
Chapelle; quelc specimenes de Occidental, un concurse e finalmen quelc
modellic textus termina ti nov bulletin.

Bon success e long vive!

F.L.

Con plesura noi informa nor letores que sr. L. Federn vive in bon sanitá
in LOndon ja desde 1939 ante li guerre.

Sr. Littlewood, quel habitat in Nederland, ha esset internat in Germania
desde 1940 (il ja esset prisonero durant li guerre de 1914-1918!), e
vive nu in Liverpool (29, Heathfield Road, Wavertree, Liverpool 15), anc
in bon sanitá.


### Francia

Paris, li 13 septembre. In un convenida del Libertari Yunité W. Gilbert
parlat por Occidental avan circa duant persones. Il esset apoyat de de
Guesnet. Con agreabil astonament noi incontrat afabil e tolerant
esperantistes, mem pluris semblat tre interessat de nor argumentes.

Excellent annuncia por Occidental aparit in li revúe ferrovial «Notre
métier» (Nor mestiere) e aportat pluri demandes de information. Nor
letores memora pri li individualistic revúe «L'En dehors» quel
subtenet li mundelingues -- quam medie de intercomunication practic -- e
sempre insertet nor comunicationes. Noi aprende con plesura que su
redactor E. Armand es san, malgré mult misfortunes e que il publica un
nov revúe «L'Unique» in quel il indica Occidental inter li lingues in
quel il coresponde. E. Armand, 22 Cité Saint Joseph, Orléans, Loiret.

Occidental-Buró esset visitat de sr. Instructor Houssin, de Yquelon,
Manche, quel mult desira recomensar coresponder con colegos in li tot
munde e de sr. Tenebres (Clermont Ferrand), idist, simpatisant por
Occidental.

L.M.G.


#### Association Proletari Interlinguistic (A.P.I.)

Ti association ha esset reconstituet strax pos li liberation de Paris.



It es reorganisat sur nov bases e su sede provisori es in Paris. It
gruppa camarades de omni tendenties: comunistic, socialistes,
anarchistes, sindicalistes. It publica un bulletine international
mensual, titulat «Libertá». Abonnament: Fr. 30 francesi por un annu.
Inviar moné e corespondentie al secretario provisori: W. Gilbert, 58 Rue
de la Paix, CHOISY-le-Rois (Seine), Francia.





In li Bulletine de API «Libertá», nr. 6 (julí-august 1945), noi lee un
articul titulat: «Opinio de Kvindekulo»:

-----
Un confession interessant noi
trova in li bulletine del SAT, sub li ci-supra titul: «Por li 3-im vez,
noi vole tractar pri li question de sr. Petit in Comprendre (1943):
"`Quel es li motives del successe ínsuficent de Esperanto`"».

Por li 3-im vez... ti «ínsuficentie» sembla vermen inquietar nor
camarades esperantistic. Ili pena trovar li motives de un tal situation.
Certmen li recent annus ne ha esset favorabil por li movementes
interlinguistic. Ma esque li unesim, li profund cause del «ínsuficent
successa» de Esperanto, propagat desde quasi 60 annus, ne vell anc
esser li enorm defectes de ti projecte? In omni casus, qui va ancor
clamar li pretendet enorm progresses de Esperanto?
-----

«Libertá» nr. 7 (septembre 1945) del Association Proletari
Interlinguistic (Occidental) contene: Un grand bluff: Esperanto por li
popul... Conferentie por Occidental, in quel noi lee: «Noi deve
specialmen notar li simpatic e sincer atitude del delegato de SAT
(organisation proletari esperantistic) quel aconosset li novitá e valore
de nor argumentes e pro ti facte ne contradi nos. Vi un exemple de
sagesse a imitar».  In fine «Comparation Russ-Occidental-Esperanto»
monstra per li selection de circa 120 paroles in russ que Occidental es
plu proxim de ti lingue quam Esperanto, dunc plu facil a comprender. Seque
diversi comunicationes.   P.S.


### Italia

«Vu ne posse imaginar li grand plesura quel ha aportat me li simpatic
Cosmoglotta pos un tant long tormente.»   G. Bevilacqua.


### Norvegia

De sr. A. Engen, Stavanger, Norvegia: Essent un colector de vocabules --
quam hobby -- yo proposi que li adherentes mey esser invitat misser li
max rar paroles al Institute Occidental por critica e publication,
rubricat sub titules quam: electrotecnica, medicina, politica, etc. Tal
plu o minu grand contributiones, sin restrictiones concernent li órdine
o dominia del notion del parte del contributor vell esser bon
iniciationes al redaction de special lexicos.



N.D.R.: Li proposition de sr. Engen apari nos excellent e noi va
publicar li interessant contributiones de nor letores in un special
rubrica.


### Svissia

Li organe local del Occidentalistes de St. Gallen, CIVE DEL MUNDE, nr.
16, octobre 1945, continua aparir con interessant contenete. Desde nu li
adresse oficial del Occidentalistes de ti cité es simplicmen:
OCCIDENTAL-BURO ST. GALLEN.

Pro manca de spacie, li raport pri li reunion general del Sviss
Association por Occidental (SAPO) posse aparir solmen in li proxim
edition de Cosmoglotta.


### Tchecoslovacia

Li tchecoslovac Occidentalistes denove líber recomensa lor activitá.
... Yo con mi marita e mi genitores esset tant felici har pervivet li
inferne del guerre sub li ocupation. Nor popul ha superpassat un mare de
ínfelicies, miseria e dolores...

Li tchec Occidentalistes prepara li fundation de «Federalia»
(Federation del amicos del lingue auxiliari).

Coidealistes Podobsky, Kajš, Kresina, Svec vive. Prof. Pasme (Editor de
«Ovre») ha morit.

Dr. jur. K. Stasny


## Contributiones e subventiones recivet (15.10.45)

Sres R. Bauer, Fr. 5.50; Dr. H. Fischer, Fr. 5.—; Ed. Bieller, Fr.
7.—; A. Hagman, Fr. 5.—; R. Stählin, Fr. 11.50; W. Schwarz, Fr.
7.50; A. Novell, Fr. 6.—; H. Rohmer, Fr. 3.—; H. Flury, Fr. 1.—;
Ed. Mayor, Fr. 2.50; B. Hufenus, Fr. 3.—; Dr. J. Eyer, Fr. 2.—; J.A.
Sautter, Fr. -.70.

Cordialissim mersí ad omnes!





****

VOLLSTÄNDIGER LEHRGANG IN 20 LEKTIONEN von A. Matejka Fr. 2.50

Kurze Grammatik (extracte del dictionarium Occidental-Deutsch und
Deutsch-Occidental)  Fr. -.20

Probeseiten aus dem Woerterbuch, por li propaganda. Gratuit.

Rabatte 10% por li membres del SAPO, SCOED e OU.

INSTITUTE OCCIDENTAL, CHAPELLE (Vaud)

****




## Contenete

- Li Pioneros
- Quo dit li presidente Trumann?
- Passiv e activ usation
- Vor Vocabularium
- Reflectiones pri Eufonie
- Qualmen victer li ínsomnie
- Un drama in li deserte
- Al abonnates
- Cronica.




# Cosmoglotta B 77 (dec 1945)

Oficial organ mensual del Occidental-Union

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament líber. Postchec-contos: SVISSIA:11.1969. SVEDIA: Stockholm
743 95

Serie B, poligrafat. Decembre 1945 -- Nró. 77 (12)


## Regularitá e orientales

(Un interlinguistic discussion inter Stefan, avocat del schematic
sistemas de lingue auxiliari, e Octavio, Occidentalist.)

Stefan: Adherentes de Esperanto e Ido ne contesta que Occidental es plu
natural. Ma it ha payat su naturalitá per admisser ínregularitás e
desfacilitás. Quande on vole formar paroles, on hesita: P.ex. Esque vu
di «capitalario» o «capitalist»?

Octavio: Omnes ja conosse li parol international «capitalist». Qui
vell imaginar formar «capitalario»?

S: To es vor grand argument, que on ja conosse li paroles. Ma li paroles
queles vu nómina international ne fa li totalité del lingue. Li max
frequent paroles ne es international.

O: Li lingue international deve servir precipue al international
relationes. E in tis, just li aferes max important have, fortunosimen,
un sat grand stock de international paroles, p.ex. politica, comercie,
scientie.

S: Tamen vor sistema de derivation es defectiv. Un exemple: Noi desira
crear un nov parol: li profession del radio. In Esperanto e Ido to es
simplic: por persones professional noi have li sufix «-isto» --
«radi-isto». In Occidental vu sempre have li hesitation inter
«-ist», «-or», e «-ero».




O: To ne es tam complicat quam it sembla si no regarda it in schematic
maniere. Ples adopter por un moment un vis-punctu plu proxim a nor
lingues, queles ci fa diferenties: -ist ne indica professiones in strict
sense, ma ocupation pro interesse scientic, artistic, idealistic, o
adherentie a un «-isme». It es aplicat por adherentes del lingue
international: on di Esperantist, Occidentalist -- anc in Esperanto. Do
anc in Esperanto li
sufix -ist have du clarmen diferent significationes...

S: Yo ne vide per quo to concerna li defectes de vor derivation...

O: Un moment... Do: -ist es excludet. Resta -or e -ero. Ci Occidental
seque li usu del lingues natural: pos verbes on usa generalmen -or, it
significa li actente, person o aparate. Pos substantives on usa -ero,
quel generalmen designa li artisanatu, li practic profession.

S: To ne solue vor dilemma. Esque vu va dir «radiaro»? Vu probabilmen
ne considera «radiator» quam un seriosi alternative.

O: Certmen ne. Ma noi oblivia que radio ne da solmen un unic profession.
Hay mult manieres ocupar se pri radio. E to solue nor problema facilmen:
noi besona null sufix. Noi va dir: «radio-telegrafist, radio-ingeniero,
radio-fabricant, radio-venditor, radio-amator» etc., just quam in
lingues natural. To permisse diferentiationes ínexpressibil per li unic
«radiisto». Li practica va fortiar vor lingues -- si it ancor ne ha
fat to -- adopter li sam procede.

S: To ne change li facte que li formation de nov paroles in Occidental
sempre causa hesitation. Nam nov paroles ne es preconosset.

O: Vu fortia me capitular: Yes, in Occidental on es cert pri paroles
international existent, ma on ne sempre posse esser aprioricmen cert pri
li formation de nov paroles.

S: Do vu confesse. E vu aconosse que in li schematic sistemas it ne es
tal.

O: It es just inversi: pri nov paroles creand vu posse, yo suposi, esser
passabilmen cert, si lor elementes existe in vor lingue. Ma in
compensation vu es íncert pri li paroles international conosset.

S: To ne es ver! Anc noi have paroles international.

O: Quelc, yes. Ma... paroles quam *logic, regulari, sistematic* es
international, e in Occidental nequi posse dubitar qualmen formar les.
Ma che vos? Sufixes -ic e -ari ne hay. Ido, por prender un exemple,
hesita inter mult formationes egalmen corect e sinonim: «logikala,
logikoza, segunlogika, reguloza, regulala, regulkonforma, sistemala,
sistemoza, segunsistema, sistemkonforma...». Per quo to es plu facil
quam li defecte quel vu critica in Occidental?

S: No! vu erra! Paroles quam «segunsistema» o «segunlogika» vu ha
inventet. Vu ne trova les. Vu ne posse citar...

O: Probabilmen on trova les tam poc quam on trova in Occidental paroles
quam «capitalario» o «radiero», queles vu citat. Ma omni ti paroles
es formabil.



S: In omni casu, vu concede que Occidental ci es precismen in li sam
situation quam Esperanto e Ido, e nullmen plu facil.

O: To ne esset vor tese. Vu assertet que Occidental es *minu* facil
quam li schematic sistemas, que it payat su naturalitá per
ínregularitás. Ma yo repeti: in Occidental on es cert pri paroles
existent, íncert pri paroles nov. Tal it es in omni lingues, e to es
natural. Ma in li schematic lingues on es cert pri nov paroles e íncert
pri paroles existent. E to es un statu paradoxal.

S: Vu exagera. Vor vispunctu es tro europan. Europanes, certmen, conosse
«capitalist» e ne pensa formar «capitalario». Ma un chinese o un
japanese ne conosse anticipatmen li paroles dit international. Ili deve
aprender in chascun casu li apt parol in Occidental, durante que in
Esperanto e Ido, si ili conosse li signification del radicas e del
sufixes, ili posse exactmen expresser li senses queles ili desira
expresser.

O: To es quo vor propaganda ti e quo vu crede. Yo time que li dur
realitá es un poc diferent.

S: Vole vu dir, que nor propaganda menti o que noi es credaci folles? To
es un grav insinuation. Yo suposi que vu posse pruvar it...?

O: Yo evitat vestir mi opinion in tam fort paroles. Ma pruvar it es
facil, si vu antey responde me a un question: Vu assertet ante quelc
minutes que anc li schematic sistemas, Esperanto e Ido, contene
international paroles?

S: Yes, e to es li veritá. Li regul 15 del Esperanto-grammatica admisse
omni parol vermen international, e it es notori, que Ido have centenes
de international paroles.

O: Do yo suposi, que in schematic lingues existe equivalentes de paroles
quam p.ex. redactor, redaction, acumulator, declination, conjugation,
etc.

S: Yes. Esperanto possede: redaktoro, redakcio, akumulatoro, deklinacio,
konjugacio.

O: Posse vu explicar me, qualmen vu deriva ti paroles del verbes
corespondent? In Occidental noi have: redact-er, redact-ion, cumul,
a-cumul-ar, a-cumul-at-or, etc. Qualmen vu fa to in Esperanto e Ido?

S: (ride) Vu crede esser astut e atrappar me. Vu ne ancor ha comprendet
li tot ingeniositá de nor sistemas. Vu besona por tal paroles un plump
sistema de derivation. Noi have un genial metode por profitar del
international paroles in li cadre de nor regules: li paroles citat
totmen ne es derivates, ili es radicas autonom.



O: Yo vide. Ma qualmen un orientale, conossente li radica «redakt-» e
li sufix «-ist», deriva «redaktoro»?

S: Yo just dit vos: «redaktoro» ne es un derivate ma un radica.

O: Bon -- ma qualmen vor orientale trova it?

S: Nu -- naturalmen in li lexico.

O: Tre bon. Ma quo es in ti casu li avantage quel li schematic sistemas
asserte ofertar al orientales in contraste a Occidental? Vu dit antey
que li international paroles es bon por europanes, ma ne por orientales.
Vu dit poy que li schematic sistemas tamen contene international
paroles, ma que ili ta ne es derivates, ma radicas autonom, e que
orientales trova les in li lexico. Nu, si ili deve serchar les in li
lexico in Esperanto e Ido sam quam -- secun vos -- in Occidental, quel
avantage oferta ti lingues? Li labor por li orientales es sam.

S: It resulta ad-maxim, que Esperanto, Ido e Occidental es in li sam
situation córam li orientales.

O: Ah, li bell confession! Do vu schematicos in fine aconosse, que
Esperanto have null avantage por li orientales!

S: Nu yes. Ma nor movement have plu ancian jures.

O: Tande lass nos retornar a Volapük! -- No, yo contesta ti tese.
Occidental *es* plu valorosi por orientales quam vor schematic
sistemas, nam it da les conossentie del composition del international
paroles. Li schematic sistemas ne fa to, nam lor international paroles
es radicas extra-sistematic. Lor genuin paroles ne es paroles existent
ma productes de fantasie. E in fine, li lingue auxiliari ya ne es solmen
por orientales, ma anc por europanes. E por ili Occidental de un imensi
avantage per su naturalitá.

S: Vu sempre retorna al naturalitá. Yo ja dit vos: yo ne contesta it, ma
it es comprat ye li precie de ínregularitá. Vu ne vole comprender.
Predicar a surd oreles...

O: Ci clude se vor circul viciosi. Ti argument final es li tese del
comense, e vu ha devet abandonar it passu pos passu durante nor
discussion. Vu va constatar to deman, leente li protocoll de nor
conversation.

Ilmari Federn, Anglia.




## No, li munde ne es micri!

Micri? Qui di «micri»? Pro quo on repeti sin cessa ti cliché absurd?
Li munde es imensi e variat. It es ver que quelc milles de persones
posse volar in un semane fro Miami til India. It es ver que quelc
milliones de soldates rejunte per nave, anc ho-moment, campes de
battallie lontan; it es ver que tre bentost pesant avies, aviones, basat
in Europa, va posser semar li destruction e li misere sur quelcunc cité
o village del munde. Ma anc to ne significa que li munde es micri.
Milliones e milliones de homes ordinari, con pelles blanc, yelb e nigri,
ne viagea in Clipper. Li nationes ne move. Un paisan analfabetic in
India generalmen ne save qualmen aspecte un farme in Iowa. Mem, il ne
save que America existe.

Yo ha parlat, durante mi viages, con homes queles nequande videt nive,
con altris queles nequande videt monte o mare. Sur un facie del terra yo
ha audit ti du paroles reveret: «Cristianisme», «democratie». Sur li
altri yo ha contemplat, de lontan, idoles aurin in temples u yo ne havet
li jure intrar; mem «libertá», ti parole universal, clamat o murmurat
sub omni latitúdines, ne have li sam signification partú.

Li libertá del Russes, li libertá del Chineses es in null maniere
comparabil con li libertá del Angleses o del Americanes. No, li munde ne
es micri, mem por tis queles tracurre it con plen rapiditá. Un pilot
american, nascet in Illinois e quel yo incontrat in Birma, ha passat un
tot vésper questionant me pri li vive in Russia. Benque il es acustomat
viagear ye quarcent kilometres in hor, Russia es, por le, un imperie
misteriosi e ínconosset.

_Eva CURIE_

_(Ex li revúe «Tourisme et Travail», August 1945,
Trad. L.W. de Guesnet, Paris.)_




## Aforismes



Li grand criminales del historie universal es possibil solmen mersí al
cooperation de ínnumerabil agnes queles inter se ne saver concordar.

It esset sempre homan fatalitá obliviar que in li noblesse del pensada
noi deve aspirar a star súper li bestie e ne sub it.

On trova que li vive es cruel. Ma pro quo? Pro que *li homes* es cruel
qui desvalora it nos.

Mem si on contesta que li singul person ne posse ameliorar li destine de
noi omnes, on adminim mey(??) favorisar(??) su apejoration.

_A.E. Cortinas, Lugano._




## Slavic lingues e internationalitá

Li slavic lingues, parlat in Russia, Polonia e li Balcanic Landes e li
Baltic lingues, dat comparativmen poc paroles al contemporan stock de
parole internationalmen current; ma li Germanic e Slavic lingues ha
assimilat mult paroles ex li Romanic lingues. Por exemple, tant
important conceptes quam *politica* e *cooperation* es expresset in
German, Russian e Polonesi per paroles de Romanic orígine.

General Raport de IALA 1945, p. 27.


## Occidental in li XV-im secul

Giovanni Francesco Streparola, scritor de Caravaggio del XV-im secul, es
li autor de un colection de racontas intitulat: «Le piacevoli Notti»
(Li amusant noctes). Inter les es un raconta in dialecte padovan, in it
yo trovat quar adverbies format juntente li sufix -men al adjective, it
es precisimen: fiera-men, bela-men, fata-men, presta-men.

Giuseppe Bevilacqua, Pavullo, Italia.


## Exemple de textu monstrant li possibilitás de Occidental in li abstrat e religiosi domenes

Noi crede in Crist. E noi crede in li Anticrist. Noi save que li lucte
inter Crist e Anticrist es li fund del historie universal. E noi save
que noi omni es postat in ti lucte. Chascun deve decider se. Ne solmen
un vez, ma chascun die e chascun hor! Li un -- o li altri! Crist o
satano! Nam ci ne existe un medie reconciliant!

Saluta te Crist, mi Rey! Tu es nor selection! Tu nor amore! Tu nor vive!
Li cruce nor standarte! Li baptisme nor fiertá! Li confirmation nor
batte a cavaliero!

Li heróes del eclesie es li radicales de ti decision. Ili monstra nos
vias. Ili apella nos. Ili subtene nos! To es lor mission. In ti mission
Pier Giorgio Frassati sta inter nos yunes del grand témpor de decision.

(Traduction del anteparol del biografie: Pier Giorgio Frassati, de Josef
Stierli, editoria Kanisiuswerk, Freiburg 1. Ue., Traductet de Iso
Baumer.)




## Concurse de traduction de sved a Occidental

Varje man eller kvinna älskar av naturen sitt eget land och är stolt
över det. Alla hyser en naturlig önskan, att det egna landet skall bli
det bästa i världen. Alla önska lämna det fritt och oberoende och i
förbättrat skick i sina barns händer.

Detta är en sund nationalkänsla, nödvändig för varje folk. Men kärleken
till det, som är vårt eget, får aldrig leda till, att vi högfärdigt och
i uppblåst egenrättfärdighet se nedpå andra folk, och utan tillräcklig
eftertanke ställa oss oförstående till deras problem och svårigheter,
vilka vi till äventys ej genast kunna inse.

Lär därför känna dit eget land och folk! Förkovra och skydda ditt
nationalla arv genom din egen insats! Men visa tillika förstdelse och
fördgragsamhet gentemot andras nationalla egenart!

(Inviar li traduction Occidental del supra textu ante li 31 decembre
1945 al redaction de Cosmoglotta.)


## Un libre memorabil

In li passat estive, yo fat un grand descovrition: Che un antiquario yo
trovat un ligat exemplare del unesim standard ovre de Occidental:
Occidental, die Weltsprache, de diversi autores, editet de Francke,
Stuttgart. Vu posse imaginar li joya quel yo havet! Specialmen pro que
ti ovre ne plu es recivibil ni del Institute Occidental ni de un altri
loc. Ti bell ovre es ancor hodie un bon arme defensiv e ofensiv por nor
lingue.

Iso Baumer


## Judicies pri li Dictionarium Matejka

Yo complimenta li creatores del nov dictionarium pro lor ovre, quel
certmen va contribuer mult al difusion e aplication de nor idioma. In
unesim moment, yo terret pro li tenuitá del libre; ma trafoliante it, yo
tamen astonat pri li vast contenete, e yo neplu vell voler esser sin tal
auxilie.   Prof. Otto Bresin.

Plu yo lee it, plu yo aprende e plu yo admira ti labor. Yo constata que
existe mult paroles queles yo ne credet exister in nor lingue e que yo
ne conosset omni ressurses do Occidental.   L.W. de Guesnet.




## Cronica


### Francia

Li «Association Proletari Interlinguistic» (Occidental) intente
organisar un reunion in li fine del annu in Paris. Ti convenida vell
esser apertet a omni coidealistes, sin distintion de idés politic e
religiosi, e esser organisat con li colaboration del Occidental-Societé
de Francia, li francesi section del Occidental-Union.

In principie, li date selectet por ti reunion es li soledí, 23 decembre
1945. Du sessiones es previdet, in matin e in posmidí. Un diné amical va
anc esser organisat.

Noi prega omni coidealistes reservar ti die e far lu ínpossibil por
venir a Paris, profitante talmen li festas de Cristnascentie.

Noi adressa nos specialmen a nor amicos de extrania, queles noi vell
vider con grandissim plesura pos ti long e obscur annus.

Vor confamilianes es egalmen invitat! Por omni informationes, scrir al
secretario de A.P.I.: W. Gilbert, 58, Rue de la Paix, CHOISY-le-ROI
(Seine), Francia.


### Svedia

Li Sved Occidentalist. Folie multiplicat in li formate de Cosmoglotta
del Sved Occidental Federation, Postbux 171, Stockholm, Nr. 4, april
1945.

Pro interruption del comunicationes, noi solmen recivet in ultim témpor
ti interessant publication. It contene un long articul «Li paroltresor
de Occidental» e un cronica concernent li Sved Occidental Federation
(reunion in Stockholm li 8 decembre 1944), li relation inter li sved e
sviss sectiones del Interimal Academie per telegrammas e un concert dat
li 6 april 1945 in li Minor Sala del Palace Concertal in Stockholm, u li
cantatora Brigitta Magneli *cantat in Occidental* li tri cantes de nor
coidealistes Sköld e Podobský: «Canzonette» «De u it veni», e «Ne
abandona me».

Noi memora a nor letores que li Institute Occidental in Chapelle posse
liverar ti ovres musical, de queles li textu es originalmen Occidental e
con musica original.


### Svissia




Reunion general del Sviss Association por Occidental (SAPO). It evenit
li 14.10.1945 in Bienne. Noi havet li plesura vider in ti assemblé nov
adherentes, particularimen yunes. Malgré un programma tre chargeat,
omnicos ha esset tractat. Li spíritu del reunion esset max simpatic e ti
injoyant facte vell ingagear *omni* nor adherentes partiprender a un
tal assemblé. On posse ta aprender mult, nam chascun have un ocasion
unic audir e parlar Occidental
omni oficial deliberationes es fat *in* Occidental (on ne deve
obliviar que li partiprendentes es de diferent lingues matrin: german,
italian, francesi e romanch). In plu, mult questiones del novicios
recive li responses del old membres queles have un practica de mult
annus de lucte e de experientie. Sempre ex ti reunion nasce un vivid
desire laborar plu activmen e plu eficientmen.

In li matine evenit li reunion del Central comité, e li reunion del
SCOED. Posmidí li general reunion, presidet de sr. Ed. Mayor (Lausanne),
pos har audit li letura de telegrammas de gratulation, de lettres de
excusa e li rememoration del morte del meritosi membre del Central
comité J. Denzler, Bienne, plenat li obligationes statuari. Nov
statutes, elaborat del Central comité, esset aprobat del assemblé pos
minutiosi examination e discussiones. Ti statutes institue li creation
de un biblioteca del SAPO. Un bibliotecario  esset electet: sr. Dr. H.
Nidecker, ancian presidente del SAPO. Li comité e li bibliotecario esset
comisset preparar su organisation. Cosmoglotta va dar detaliat
informationes quande it va esser realisat.

Li Central comité es nominat por tri annus: Presidente: Ed. Mayor
(Lausanne); secretario-cassero: Fred Lagnel (Chapelle); membres: Dr.
Emery (Genève), Ferd. Haller (Essenbrücke), Dr. F. Haas (Winterthur), A.
Hagmann (Grenchen, Sol.), X. Hamburger (St. Gallen), A. Matejka
(Chaux-de-Fonds), Dr. Nidecker (Arlesheim), Major Tanner (Bern).
Revisores: A. Moeckli (Bienne), Ed. Bieller (Bienne); vicario: W. Rüfer
(Bettlach).

Noi audit in li parte recreativ sr. Dr. Nidecker parlar pri li tema:
«Esque li lingue international va aportar li pace al munde?» e un
response a ti discurse de E.A. Cortinas (Lugano). Sequet un interessant
discussion.

Sr. A. Matejka parlat pri li importantissim labores del INTAc
(Interimari Academie), ti institution de guerre de quel li scope esset
standardisar Occidental e regularisar detalies del lingue. Du sectiones
esset constituet: un sved e un sviss. Pro li desfacil comunicationes,
solmen li section sviss posset far un enorm labor. Li discussiones max
seriosi plenat plu quam 500 págines machin-scrit! Ti labor, benque
fastidiosi, ne ha esset ínutil e li nov just aparit dictionarium
Occidental-german e german-Occidental reflecte li fructes de ti studies.
Ma it demonstra anc que mem li maxim minuciosi discussiones ne posse
trovar in Occidental punctus essential a ameliorar.

Un cordial e calid mersí a ti devoet colaboratores queles ne timet usar
omni lor líber témpor exter lor labores professional e li obligationes
suplementari creat del statu de guerre por far avansar nor lingue sur li
via del max grand perfection, facilitá e naturalitá!



In fine, li témpor passat e li ultim objecte de discussion: «Li
propaganda por Occidental» esset ductet de sr. Dr. Haas. Regretabilmen
li hora del departe venit tre rapidmen e ti importantissim tema ha esset
solmen esquissat. Noi tre bon save que Dr. Haas, un experte del
Occidental-propaganda vell har havet coses interessantissim a comunicar
nos! Noi mey esperar que in li reunion del SAPO 1946 ti tema va esser
reprendet, nam it es presc ínexhaustibil.

Nu, ti bell hores ha passat. Chascun retrovenit in hem con un bell
recolte de information e con li desire sempre plu laborar por un rapid
realisation de nor mobil ideale: dar al munde li lingue international
definitiv!   P.S.

Basel: Occidentalistes in Basel, inter ili anc sres Dr. Nidecker e Dr.
Pollog, ha resoluet fundar un club por vivificar lor lingue in reuniones
regulari e por efectuar li possibil maximum de propaganda.
Club-reuniones: Chascun jovedí cl. 20.15, Café City, Gerbergasse.

Cive del Munde: organe local del occidentalistes de St. Gallen, nr. 17,
novembre 1945. Ti tre interessant circulare mensual continua su
aparition max regularimen. Nor vivid gratulationes. Contenete:
Actualitás mundlinguistic. Consultationes. Publicationes.
Corespondenties. Precie del abonnament: Fr. 2.— al OCCIDENTAL-BURÓ ST.
GALLEN, pch.-conto IX 10 666.   P.S.

Li revúe «Mensch und Charakter» publica, in su numeró de novembre, li
portrete de Joseph Gär, de München, autor del unesim dictionarium
Deutsch-Occidental. Li articul laude li capacitás de nor coidealist,
descri su caractere, e mentiona su activitá interlinguistic, li movement
por Occidental e li revúe Cosmoglotta. Li sam numeró reproducte in
german li articul «Cerebre e inteligentie» aparit in un del ultim
numerós de Cosmoglotta. On posse obtener exemplares de ti interessant e
simpatic revúe che G.F.CH., Ob. Graben, 41, St. Gallen.

Revúe Internationale de Stenographie, publicat in Bienne e directet de
nor estimat coidealist sr. Ed. Bieller (11 Ch. Ritter), contene un tot
págine de su ultim numeró (julí-august) de textus in Occidental. Sr.
Bieller mey esser calidmen mersiat pri ti excellent propaganda.    P.S.


### Tchecoslovacia

Noi recivet li sequent lettre:

____
Li tchecoslovac yunité ha organisat se in un grand organisation quel
conta un million de adherentes. Nor litterari comission desira intrar in
contacte con yun litteratores, pictores, criticos e compositores.

Li organ del litterari comission del tchecoslovac yunité es li revúe
PROSTOR (In Occidental: Spacio). Li redaction sercha interessates queles
vole publicar



in nor revúe poemas, prosas, criticas, essayes, picturas, caricaturas,
etc. Noi sercha anc reporteros queles posse regularimen informar nor
publica litterari pri nov e remarcabil novitás in li dominia del
litteratura, pictura, musica, teatre, film, radio, etc.

Li adresses del interessates ples inviar al Centrale de
Occidental-propaganda. Li centrale va traducter li ovres e it va expedir
omni materiale al redaction del revúe.

Anc nor litteratores desira publicar lor ovres in vor revúes por
exchange. Si li colaboration international per li medie del interlingue
va realisar se, it va esser un grand progress, nam che vu es certmen
desfacil trovar habil traductores ex li lingue tchec e rapid
informatores.

It veni li témpor quande li interlingue va devenir un grand instrumente
por li intercomprension international. Vive li idé del union mundan.

Georg Karen, Secretario del Yunité, Prlkopy 878, HRADEC KRALOVE (Tchsl.)
____

(Red.: Li Institute Occidental benevole organisar li exchange, ma it
informa li interessates que it desira reciver li contributiones destinat
al revúe PROSTOR traductet in Occidental con li textu original in lingue
national, nam it ne posse assecurar li traductiones).


## Cosmoglotta 1946

In li lettres queles noi recive on questiona nos, quande noi va
reprender li edition de Cosmoglotta A (printat). Noi comprende facilmen
que nor letores atende con ínpatientie Cosmoglotta in su vestiment de
ante li guerre.

In li actual témpor, li edition printat es tre custosi. Por assecurar ti
edition noi deve ne solmen saver que li ancian abonnates de omni landes
va abonnar, ma que ili anc va *posser* payar lor abonnament. Noi
espera que ti possibilitá va esser autorisat por un sat grand númere de
landes in tre proxim témpor, ma interim noi deve atender li
regularisation del exchange del payamentes.

Li edition poligrafat B va durar tam long quam ne eveni amelioration.

Noi peti nor letores de omni landes exter Svissia benevoler inviar nos
li anexet carte de abonnament a COSMOGLOTTA, *mem si ili ne posse strax
payar lor abonnament*, nam pri li desfacilitá obtener li necessi paper,
noi va dever editer solmen li exemplares necessi al abonnatores.

It es tre probabil que li abonnament a Cosmoglotta neplu va esser líber
in 1946. Nor letores va esser informat in li numeró de januar.

Noi invita omnes reabonnar por 1946 e precipue recrutar nov abonnatores,
nam omni nov abonnates augmenta li possibilitás de developament de nor
revúe.

Li Administration.




## Ples ne obliviar!

Li fine del annu veni con grand passus! 1946 va comensar pos quelc
semanes. Noi expresse nor max calid desires por que it aporta nos un
pace efectiv e definitiv. Li munde labora a ti realisation per omni su
forties, con li ínfinit espera que li male va in fine capitular.

De nor látere, per un lingue international noi desira colaborar sempre
plu por li comprension inter li popules. Por li success de nor
interprense NOI BESONA VOR AUXILIE. Li auxilie de *chascun* coidealist
es necessi. *Chascun* ex nor letores have pluri possibilitás, mem si
il es sol in su village e cité. Ma qualmen auxiliar nos? Vi:

1. Adherer a vor landal organisationes,
+
Anglia: britannic Occidental Association, sr. N.H. Divall, 23, Womersley
Road, London N. 8.
+
Francia: Occidental Societé de Francia, sr. L.M. de Guesnet, 83, Rue
Roche-chauart, Paris 9.
+
Svedia: Sved Occidental Federation, Postbux 171, Stockholm.
+
Svissia: Sviss Association por Occidental, Chapelle (Vaud).
+
Tchecoslovacia: Federalia, sr. K. Stastný, Dvorakova 25, Praha XI.

2. Adherer al OCCIDENTAL-UNION, quam individual membre. Ples demandar
   li cate de adhesion (Sv. Fr. 1.50 + abonnament a Cosmoglotta).

3. Adherer al SCOED. (Societé cooperativ del Occidental Editiones,
   partes social Sv. Fr. 20.—).

4. Abonnar Cosmoglotta.

5. Subtener nor cassa de propaganda.

6. Far personal propaganda con li materiale de propaganda quel noi
   edite.

Car coidealist! Li medies contribuente al success de nor movement ne
manca. Chascun die, ples far vos ti du questiones:

QUO YO *HA FAT HODIE* POR OCCIDENTAL?

QUO YO *VA FAR DEMAN* POR OCCIDENTAL?

_F.L._




## Anuncie

Un gruppe de italian comerciantes sercha representationes por li italian
region «Marche». Ingageat cautiones. Corespondentie in li principal
lingues. Scrir a G.F. Guidi, Via Calatagini 22, S. BENEDETTO DEL TRONTO
(Marche -- Italia).




## Contenete

- Regularitá e Orientales
- No, li Munde ne es micri
- Aforismes, linguistic articulettes
- Sved concurse de traduction
- Judicies
- Cronica
- Cosmoglotta 1946
- Ples ne obliviar.




# Cosmoglotta B 78 (jan 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Januar 1946 -- Nró 78 (1)




## Li trinitari caractere de nor movementes

Li vive del interlinguistic movementes contene contraditiones queles
astona cert observatores. Ma li caractere de nor movementes ne es
reductibil a un unic formul. Tri aspectes coexiste: Scientie, Comercie e
Politica.

Linguistic labores, construction e developation del interlingues
apartene -- o vell dever apartener -- a scientie.

Comercial usage regula li vive material de nor movementes. Lingues
materialisa se in libres e revúes queles deve vendir se por financiar
nov productiones. Homes ne accepta lu max bon si ili ne conosse it, e
propaganda custa moné.

Li término «Politica» ci significa li element homan, it inbrassa
psicologie e tucha religion. Li similitá inter gruppes politic e
interlinguistic es evident: ambi es militant organisationes, composit de
membres con lor vertús e fanatismes, luctant por successe, havent
ideologies, programmas, propaganda, revúes, congresses, combattes,
intrigas. De omni metodes, sol li armes militari es reservat al
politica, omni altres es anc aplicat de reformistic movementes cultural.

Li conflicte de ti tri factores explica to quo sembla confusi e
contraditori si on judica de un sol vis-punctu.

Scientic discussion aspira a trovar veritá. Politic propaganda e debatte
vole far triumfar un opinion. Comercial reclame prova vendir merces.




Un scientist expresset astonament pri li passion con quel cert
Esperantistes ataccat Occidental e pri li energie de nor defense. To
esset «politic» (in li sense definit) e íncomprensibil per scientic
usage. Li tenacitá de Esperantistes concernent li forme de lor lingue
surprisat le; il ne pensat pri comercialitá. In L.I. quam in scientie,
exagerat egarde
al comercialitá posse haver funest consequenties: prematuri
stabilisation de un lingue con su notori defectes.

Un coidealist remarcat: «In nor land, legislation es strict pri
propaganda: on ne deve mentionar o criticar concurrentes.» In comercial
propaganda, yes. Leges protecte contra critica mem merces sin valore o
vendit con usure. Expertes conosse factes pri cosmetic e medial
preparates, queles sona fantastic. Si vu mixte grasse durabil con un
parfúme e colorant material, si vu nómina it «Delicies de Messalina»,
si vu paya un film-actoressa por permisser vos usar su fotogramma e dir
que ella debi su charme a vor preparate, e si vu vendi 50 grammes por
Fr. 50.—, in mult landes ne existe legal possibilitá atraer atention a
vor presc fraudulent procede.

Comercial propaganda dunc favora un ton benevolent. Ma li L.I. ne es
purmen comercial.

Li comerciant desira bannir omni critica. Por li scientist critica es
essential. Un scientic teorie, observation, experiment, sistema etc. es
subject a critica, mem deve esser presentat a critica. Altrimen it es
judicat a priori quam sin valore, justificatmen. Critica inteligent es
li base del progresse. In politica, li jure criticar unaltru es li max
car privilegie de democraties.

Scientie constata factes, propaganda vole producter actiones. Scientie
vole convicter, propaganda persuader. Scientie evita emotiones,
propaganda explota les. Ili move in sferes diferent. Propaganda (quel in
parte include reclame) posse basar se sur scientic veritás, e scientic
dissertationes posse haver propagandistic valore -- ma lor conexion ne es
inherent. Un argument quel es ver, ma ne impresse li publica, es
considerat quam sin valore. Comercial reclame lauda li ver o suposit
qualitás del merce; su adjectives ne besona haver relation a factes; si
ili persuade li comprator, ili es eficaci. Scientic argument es judicat
secun su veritá, secun su elucidation de un problema. Politic e
comercial argument es judicat secun lor efecte al atitude del
adressates.




Except industrial inventiones queles on posse aplicar sin apellar al
publica, nov idés, reformes o decision in public vive ne es evocat per
scientic activitá self, ma per su propagandistic presentation. Scientic
descritiones usualmen enoya li publica: Li man-in-li-strada abhorre
scientic términos queles il ne comprende. Li calm e reflectent erudito
abhorre li emotional e vag paroles del populari essayes. Argumentationes
dunc varia secun lor publica. Li presse demanda expression sensational e
curt;
essayes in jurnales es íncomplet e superficial. Complet scientic
descrition prende spacie e risca fatigar.

Quande scientie postula reformes in L.I., libres existent deveni
antiquat in parte. Comercial consideration contradi a retraer tal libres
ex circulation: destructer un stock es un perde; li movement besona moné
por exister: on continua vendir libres desmodat e junte forsan un folie
rectificant.

Scientic e comercial considerationes continuimen rivalisa in revúes;
tecnic necessitás adveni: spacie sovente obliga acurtar un articul, u
scientie demanda completitá. Li publica ne es unitari; veteran
interlinguistes ama scientic discussiones, novones desira facil
historiettes.

Mi articul solmen indica un problema e ilustra it con exemples e
reflectiones ancor ne ordinat. Si letores vole contribuer ulteriori
observationes al tema, cooperation vell forsan dar un image plu complet
e sistematic del trinitari caractere de nor movementes.

_Ilmari Federn (London)_


## Original aforismes

Un parol malin causat per minim motive posse amarisar dies e annus de
comun vive: dunc reflecte in prim, e poy parla.

Que posse incriminar malefatores e ne fa it, comette un crímine contra
li bon homes.

Li capabilitás donat del natura rendi nos plu felici quam li avantages
creat per social conditiones.

Quant grand mey esser li profunditá de un ovre de arte, it deveni
perceptibil solmen in li sam gradu quant es profund li contemplante. In
un flac, li max long sonde va chocar strax sur funde.

Noi prodiga frivolmen li témpor de nor vive, passante it in companie sin
valore.

_A.E. Cortinas, Lugano 1946._


## Americanes e lingue international

Un larg referendum organisat in li Unit States de America in fine de
1945 monstra que 19% del Americanes es favorabil al francesi quam
lingue international apu li anglesi. 19% es anc favorabil al hispan
lingue.  L.M.G.




## Un lettre de A.Z. Ramstedt

In li fine de novembre, noi recivet de sr. A.Z. Ramstedt, de
Helsingfors, un long e interessant lettre. On save que nor eminent
corespondente esset inter li unesim propagatores de Occidental durant li
epoca «Viennesi» (1925 til 1932). Noi extrae li sequent lineas:

____
Desde 1939, li postal conectiones inter Estonia e Finland ha esset
ruptet... (Pro to, regretabilmen anc sr. Ramstedt ne posse dar nos
novas pri sr. de Wahl). In 1939 e 1940, yo esset in li finlandesi armé,
ma retornat vivid e san de nor guerre I. In li sequent guerres, yo ne ha
participat pro que yo ja preterpassat 50 annus. Durant li bombardamentes
e translogiamentes del ultim annus, yo successat salvar mi familie e mi
hom, ma regretabilmen, yo ne posse plu trovar mi long e interessant
corespondentie con de Wahl. Yo ha perdit anc mult e interessant libres e
jurnales interlinguistic. Ma to es bagatelles in comparation a to quo
nor popul e land ha perdit...

It es grandiosi que vu, Helvetianes, ha posset continuar li edition de
Cosmoglotta durant li tot guerre. It resta a desirar que noi nu va
trovar suficent abonnatores e moné por printar it denov.

Pri li slavic influentie in Occidental, pri quel vu e sr. Bohin scri
in li ultim numeró de Cosmoglotta, yo pensa que noi posse esser
tranquil. Mem si li vocabularium de Occidental es essentialmen neolatin,
li sintaxe es slavic, e li morfologie tre simil al anglesi, ergo
germanic. Quo on posse desirar plu de un international lingue? --
Naturalmen, noi posse introducter slavic paroles tant quant ili deveni
international. Ma to es un afere del future.

De Finland, yo posse mentionar que nor coidealistes Mag. Rehn, Mag.
Falck e Dr. Enckell vive e noi va bentost reviventar nor club. Yo
regreta tre profundmen que mi bon amico e li interessant favorisator de
Occidental, professor Oiva Tuulio-Tallgren, es mort. Il esset professor
del romanic lingues in li universitá de Helsingfors. Anc Mag. Losch, li
ultim idist in Finland, es mort. Anc li Occidentalistes Tattari (un yun,
tre talentat mann finlandesi) e Haukkapuro(un old mann) es mort. Ma yo
ha ja trovat du nov adherentes in nor loc: Mag. Kainulainen, e sr.
Salmi, ambi finlandesi, quo va esser necessi por li propaganda inter
Finlandeses parlant li finlandesi lingue.

_A.Z. Ramstedt, Helsinki._
____




## Evolution del homan ente

Charles Henry (ex-professor del fisiologie del sensationes in Sorbonne)
pretendet que li persistentie del luminosi impressiones esset plu brevi
unquande quam ho-témpor pro que li prehistoric homes reproductet
fidelmen li movementes del quadripedes, contra que noi ne posse far it
que desde li existentie del lent cinema.

Goethe signala que li studie del homeric ovre monstra que li ancian
Grecos ne videt lu blu. In sam criticos de arte di que in li medievie li
color-planca del pictores ne eat ultra lu blu. Li latin autores quel
descrit li violette, indica it quam nigri. Horatius, in su odes parla
pri un pictor quel pictet violettes «dulu ferrugine», e li «ferrugo»
es un nigri color. Virgilius in su eclogas di que li violette del agres
es blanc, yelb, purpuri o nigri. «Violette» esset un nómine de flor, e
devenit un nómine de color solmen quande li homan ocul posset percepter
it. Li facte quel li prehistoric homes havet un predilection por lu rubi
vell posser indicar que li maximum de vision-acutitá esset in lu rubi,
vice esser in lu yelb quam actualmen.

_(Secun un comunication de Maurice Leblanc, trad. L.M. de Guesnet,
Paris)._


## Concurse de traduction

(Vider Cosmoglotta no. 77 (12), decembre 1945.)

Traduction in Occidental.

Chascun mann o fémina ama de natura su propri land e es fier de it.
Omnes have un natural desire, que li propri land mey devenir li max bon
in li munde. Omnes desira dar it líber e índependent e in ameliorat
statu in li manus de su filies.

To es un san sentiment national, necessi por chascun popul. Ma li amore
a to, quo es nor propri, nequande deve ducter a que noi orgolliosimen e
in inflat propri-justicie regarda con arrogantie altri popules, e sin
suficent reflection resta cludet a lor problemas e desfacilitás, queles
noi in hasard ne ínmediatmen posse comprender.

Aprende pro to conosser tui propri land e popul! Ameliora e protecte tui
national heredage per tui propri contribution! Ma monstra in sam témpor
comprension e tolerantie vis a vis li distinctiv caractere
(particularitá) national del altres!




## Cronica


### Anglia

Nor anglesi amicos prepara un adaptation in anglesi del conosset
brochura de Dr. Haas «Wieso ist Occidental die endgültige
Welthilfssprache?». Li secretario del «Britannic Occidental
Association», sr. Divall de London, e Dr. Haas de Winterthur exchangeat
telegrammas in Occidental, quo pruva que practicmen nor lingue es
admisset sin impediment del telegrafie international quam li lingues
national. In Winterthur li textu esset dictet telefonicmen al posta, e
tamen null erra evenit exceptet in li parol «strax» quel esset
ortografiat con un s final! Questionat pri ti erra li telefonista
confesset que ella aprendet un vez Esperanto e credet que on devet scrir
quam in ti lingue: straks!

Noi recivet con plesura li lettre circulari del BRITANNIC OCCIDENTAL
ASSOCIATION de novembre 1945, Nr. 2. It contene un resumma del
informationes recivet e prendet ex Cosmoglotta, un important articul de
sr. Littlewood «The Language Difficulty in an Europan Air Police», Our
Competition e comunicationes concernent B.O.A.   P.S.

Ex un lettre de Anglia, adressat a sviss ductores: «Yo saluta vor grand
eforties mantener li standarte de nor afere in conditiones max desfacil
e ínfavorabil, e vu mey esser cert ye omni possibil colaboration de nos
in Britannia in li future.»   F. R. Pope.


### Austria

Li redaction de Cosmoglotta recivet con emotion un lettre de sr. E.
Pigal de Vienna pos 8 annus de silentie! Nor eminent coidealist standa
bon, benque il vive in un refugie pos que su dom esset destructet. Anc
sres. Janotta, Deminger, Blaschke e Stallinger dat informationes pri lor
situation, advere poc facil in Austria. Regretabilmen solmen exchanges
de postcartes e lettres es permisset e noi ne posse ancor inviar
printates.


### Francia

Paris: Li mensual convenidas del Occidental Societé de Francia (OSF)
continua evenir in li sede. In octobre noi havet con nos un yun
Estonian, sr. Arved Lieberg. Li permanentie de API es chascun jovedí
inter 18.15 e 19.15 h., 9, Rue Clauzel, IXe.

In «Ce qu'il faut dire» (15 novembre) tre ínpartial articul:
Esperanto posse servir pro su relativ difusion, ma Occidental es li
solution del future e su superioritá es íncontestabil.



In li Bulletin de Information de novembre del Association Tourisme et
Travail es un anuncia por cursu per corespondentie.

«Occidental-Buró» esset visitat del old amico M. Martinet, nu
interpretero che li american armé in Rouen, e de pluri persones, inter
queles idistes e esperantistes. Noi comensa incontrar quelc
«duon-fratoj» quel interessa se pri Occidental.

Sr. René Depin, ex-secretario del Franca Idista Societo, quel devenit
Occidentalist in 1932, e de quel noi esset sin novas, scrit nos de
Rennes, u il comensat propagar.

Noi reprendet contacte con amicos in Tchecoslovacia, Italia e
Nederland.    L.M.G.

Libertá, organe in Occidental del Association Proletari Interlinguistic,
indica in su numeró de novembre 1945 li composition del nov comité del
association, anuncia li organisation de un biblioteca circulant e exposi
li labores de IALA. Li numeró de decembre da mult interessant
informationes ex pluri landes. On posse abonnar ti revúe mimeografat
scriente a «Association Proletari Interlinguistic», 9 rue Clauzel,
Paris 9, Francia.


### Svedia

Li Sved Occidentalist de decembre 1945 parla pri li morte de Per
Ahlberg. Noi aconosse con emotion que ti grand interlinguist, quel in li
10 unesim annus de Occidental acrimen combattet E. de Wahl, hat, tra su
adhesion a Novial I e Novial II, evoluet til Occidental. On ha retrovat
su ultim manuscrites inter queles un grand grammatica de Occidental; e
nor confratre da un capitul de ti grammatica! Strangi arcanes del cordie
homan! Quande on relee li ancian numerós del revúe «Mondo» on
desfacilmen comprende qualmen ti mann tam ínamic al idés de de Wahl
celatmen in fine adheret a ili! Per Ahlberg posset dir quam Sant Paulus:
«Tu ha victet me, Galileo!».   R.B.

Noi constata con plesura que li quelc modificationes votat del
Interimari Academie ha esset strax aprobat e usat, por exemple: sequer
vice secuer, dunc vice do, sin parlar pri li simplification del
ortografie hodie standardisat.

Noi recivet de Stockholm li sequent lettre scrit in Novial Nr. 2 (1937)
quel omni nor letores va comprender sin pena. Novial de 1937 es tre
proxim a Occidental, exceptet que li passate fini per -d (vice -t), li
adverbie per -im; li sufixes -or e -ion adjunte sempre un e.




____

In Cosmoglotta B, octobre 1945, sre. R. Berger ha scripte li necrologes
de du novialistes, li creatore de Novial, profesore Otto Jespersen, e li
redactore del revue Novialiste, siniore Per Ahlberg. Pro ke sre. Berger
in sen
article desira «precisiones pri li exacte date, li loc e li
circumstanties» del morte de Jespersen, me voli dona hir li desirat
informationes, kel me ha lecte in kelki dani jurnales.

Durant li lasti yares de sen vive profesore Jespersen habitad li
residentie honorali Lundehave, proxim Helsongør in Dania. Por li vintre
1942/43 lo tamen haved li intentione viva in København, pro ke li
anteriori vintres in Lundhave had es tro danjerosi por lon sanese. In
decembre 1942 lo voyajad a Roskilde por festa li yule che sen filio,
lectore Frans Jespersen. Arivad in li urbe il tamen maladescad, e
inmediatim pos li Kristo-feste lo esed transportad a un hospitale in
Roskilde. Lo sufrad per prostatis. Comensalim lo esed tam febli ke li
medicos non volid risca un operatione. In januare 1943 on toman operad
lo, e li probe sucesad bonim: li vigore del malado revenid lentim. Plu
tardim li morbe riaparid, e in aprile lo mused trasufra un duesmi
operatione; anke le sucesad bonim. Tamen bronkitis con febre eventad, e
li 30. aprile 1943 profesore Jespersen morid in li presentie de sen
filio e bo-filia.

Du yares plu tardim, in maye 1945, morid anke redactore Per Ahlberg.
Durant li mali dies del guere nos perdad du asidui laboreros in li
servicie del bonu, du rarim honesti homes. In li mondelingual movemente
lor nomes non ve mori.

Valter Ahlstedt
____


### Svissia

In li revúe «Wir Jungen» (Noi Yunes), nro. 11 de novembre 1945 aparit
un articul, in quel li autor expresset su dúbites concernent li
possibilitás de un comun lingue international. Ti articul dat a nor
colaborator Dr. Haas li ocasion responder a diversi punctus. In un prim
articul -- continuationes va sequer -- il demonstrat li problema in
general e comensat con li prim question del facilitá de Occidental in
comparation al lingues national e precedent projectes de interlingues.
Por posser demonstrar ti assertion per factes, li articul fini per un
textu in Occidental con indication del adresse de nor centrale.




Divers jurnales sviss ha raportat pri li general assemblé del Sviss
Association por Occidental. Li «Berner Schulblatt» (Bernesi Gazette
Scolari) p.ex. scrit:

____

Circum li mundlingue. Al assemblé del Sviss
Association Por Occidental a Bienne on constatat con satisfaction, que
malgré li guerre li cooperation adminim con li svedesi amicos
mundlingual sempre posset esser mantenet, in tant que lettres e
telegrammas scrit in Occidental passat li censuras sin gena. De altri
latere it esset tamen in prim loc mersí al
possibilitás del neutral Svissia, si li stocks de studie-materiales,
bombardat a Wien e Tallinn, posset esser viceat per li edition de nov
studie-libres, de un nov lexico Occidental, aparit denov regularimen
omni mensu desde 1941. In plu, desde 1943, li Occidental-Centrale
Winterthur difuset brochuras e articules in jurnales: Occidental devenit
conosset in plu alt gradu, tal que li númere del membres augmentat
injoyabilmen, precipue ex circules, queles refusat li anteyan artificial
projectes de lingue international.

Pos li témpores, u li labor por li difusion de un lingue international
esset interdictet in tam mult landes pro ciec nationalisme, it esset
reservat precipue al landes neutral, Svedia e Svissia, li possibilitá
promoer li idé de un popul-ligant lingue auxiliari. Li novas arivat anc
de America desde li fine del guerre, justifica li espera, que pos ti
duesim guerre mundal li introduction del final mundlingue auxiliari va
esser realisat.

____

Ancor aparit raportes in: Emmentaler Nachrichten, National Zeitung
(Basel), Grenchener Tagblatt, Der Bund (Bern), Der Tössthaler
(Turbental), Anzeiger für das Tösstal (Bauma).


### Tchecoslovacia

«Voce de Praha» es li titul de folies informativ de Tchecoslovacia
presentat in auxiliari lingue por relationes international Occidental.
Li motive del publication es li unesim congress mundal del studentes
«17 novembre», evenit in Praha 1945.

Ex li contenete noi signala: Studentes va combatter por intercomprension
del yun Europa. -- Europa... ad-supra. -- Sub li pinacul del castell de
Praha. -- Cronica.


### U.S.A.

Ante quelc semanes Occidental esset mentionat sur li radio per «Texaco
Star Reporter Box 123, Dalla Tex.». Ti-ci programma responde a
questiones fat per li auditores, e un die dit que Esperanto es li
sistema max apt por devenir li lingue mundal auxiliari. Strax yo inviat
les quelc tractes de propaganda de Occidental (doc. 8 in anglesi e Doc.
200, Li Turre de Babel). Pos poc dies mi lettre esset leet «sur li
aer» e li anunciator, mult interessat, ofertat inviar vor adresse a
omnes qui postula it.

Gusten Jungren (San Benito, Texas)




## Association Por International Servicie (APIS)

Li international corespondentie con presc omni landes ha nu redevenit
quasi normal e mult coidealistes desira denov coresponder con
coidealistes de omni landes.

Noi decidet reorganisar APIS (section del Occidental-Union),
organisation por international reciproc servicie in corespondentie,
exchanges comercial e scientific, viages, etc.

Li ancian membres de APIS (vider ADRESSARIUM 1937) va conservar lor
numeró e noi va publicar lor adresse actual con lor desires contra Fr.
1.— sviss o 4 respons cupones international.

LI nov interessates es petit demandar li carte de adhesion a Chapelle.
Omni informationes concernent APIS va esser publicat in Cosmoglotta.


## Spíritu de Occidental

Mult corespondentes ha questionat nos por saver pro quo ili ne ha
recivet li fine del edition de «Spíritu de Occidental». Vi informationes
pri li continuation del aparition de ti important e fundamental ovre.

Til ante li guerre ha aparit 4 liverationes. It ne ha esset possibil pro
li interruptet relationes international, continuar li edition durant li
guerre. Noi mult espera posser reprender ti del sequent cadernes pos
quelc mensus. Noi va informar nor letores pri li aparition de chascun
nov caderne in Cosmoglotta.

Li 4 unesim cadernes custat Fr. 3.— sviss. Pro li actual custas del
materiale de edition, chascun futur caderne va custar Fr. 1.— sviss
afrancat e contener quam til nu 32 págines. Nor letores queles desira
reciver les es petit strax inscrir se che Institute Occidental.


## Colectiones de Cosmoglotta de guerre

Noi have ancor in stock un cert númere de colectiones de Cosmoglotta
multiplicat durant li guerre. Li interessates es petit strax comendar
it, nam noi ne possede tre mult exemplares. Precie del complet
colection: Fr. 10.— sviss. Noi posse ancor liverar li colectiones
1943, 1944 e 1945 separatmen por li precie de Fr. 2.500 sviss chascun
annu.




### Cosmoglotta in 1946

Pro que li líber payamentes inter presc omni landes ne es ancor possibil
e pro que li custas de printation ha ancor augmentat desde li unesim
januar 1946, noi ancor ne posse realisar nor intention editer
Cosmoglotta completmen printat (Edition A). Noi adoptet un intermediari
solution consistent in 8 numerós poligrafat e 4 numerós printat de 16
págines chascun, in litt caracteres; li printat numerós aparient in
februar, may, august e novembre. Li edition A printat quel va esser
ilustrat quam ante li guerre e con covriment portant un gravura, va
posser esser utilisat por li propaganda. Li edition B mimeografat va
publicar novas interessant specialmen por colaboratores.

Noi calculat li precie del divers species de abonnamentes max exactmen
por ne far perdes. Por chascun de ti abonnamentes *li contribution al
Occidental-Union es includet*. Tamen noi memora que por esser membre
del universal organisation, *it es necessi plenar li carte de
adhesion* quel on obtene a Chapelle.

Por recompensar nor activ propagandistes, li administration de
Cosmoglotta decidet crediter un summa de Fr. 1.— sviss por chascun nov
recrutat abonnate. Por permisser nos far li control, noi peti nor
propagandistes sive far mentionar lor nómine sur li cupon de payament,
sive scrir nos separatmen. Ti credite va esser comunicat a chascun in li
fine del annu.

Nu, car coidealistes, adavan por un nov e rapid developament de nor
revúe e de nor movement!

A nor extran abonnatores: Con ti numeró vu trova un carte de comende de
Cosmoglotta quel noi peti vos *strax* retromisser nos. Si vu ne ja
have li possibilitá far payamentes a Svissia, noi va debiter vor conto
che nos til quande vu va efectuar li payament.

A nor sviss abonnatores: Li comende de Cosmoglotta deve esser fat sur li
cupon del bulletin de payament juntet con ti numeró. Li membres del SAPO
deve adjunter Fr. 1.— por lor contribution 1946.


## Donationes por Cosmoglotta

Por possibilisar li edition de Cosmoglotta printat, noi va acceptar con
gratitá omni spontan subventiones de generosi donatores e noi va indicar
sub ti rubrica li summas recivet con li nómine del expeditores.
Anticipat mersí!




## Landal agenties de Cosmoglotta

- ANGLIA: N.H. Divall, 23 Womersley Road, LONDON, N. 8.
- CUBA: Bonneval e Fuentes, Arguelles 204, CIENFUEGOS.
- FRANCIA: L.M. de Guesnet, 83 Rochechouart, PARIS 9 (Pch. Paris
  26437).
- ITALIA: Dr. F. Mascanzoni, Via Calefati 27, BARI.
- RUMANIA: Aurel Eschenasy, 35 Cal. Càlàrasi, BUCURESTI.
- SVEDIA:  Sved Occidental Federation, Box 171, STOCKHOLM (Pch.
  Stockholm 70 315).
- SVEDIA: Institute Occidental, CHAPELLE (Vd.), Svissia (Pch.
  Stockholm 74 395).
- TCHECOSLOVACIA: Dr. K. Stastny, Dverakova 25, PRAHA XI.




## Anuncies

Italian comerciante sercha representationes por li italian region
«Emilia» de ferrin utensiles, etc. Ingageat cautiones. Corespondentie
in Occidental, italian, francesi, hispan. Scrir a: Giuseppe Bevilacqua,
PAVULLO (Modena), It.

Coidealiste Josef Svec, Skroupova 2, PRAHA XIX, Tchecoslovacia, informa
omni su amicos que pro absolut manca de líber témpor il ne posse
responder al corespondentie de qualcunc sorte.




## Contenete

- Li trinitari caractere de nor movementes
- Un lettre de A.Z. Ramstedt
- Original Aforismes
- Evolution del homan ente
- Concurse de Traduction
- Cronica
- APIS
- «Spíritu de Occidental»
- Cosmoglotta in 1946
- Diverses




## Abonnament a Cosmoglotta

(Includet contribution O.U.): Fr. 5.50
(simplic: 1 ex.) Fr. 9.50 (duplic: 3 ex.), Fr. 13.50 (abonnament de
propaganda: 5 ex.) Fr. 1.— sviss -- Fr. 28.— francesi -- 0.25 dollar
= 0 s. 8 d. = 1 sved Kr.





Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel.
(021) 9'56'56. -- Editor responsabil: Fred Lagnel, Chapelle (Vd.). --
Cosmoglotta B es poligrafat del Institute Occidental.




# Cosmoglotta B 79 (feb 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Februar 1946 -- Nró 79 (2)




## Un stabil moné: li Universo

In medievie fabricar moné esset li privilegie del regnant prince.
Chascun provincia havet su moné. Li multiplicitá del monés causat
desfacilitás in li changes, agravat per li facte que li princes
modificat, secun lor capricie, li proportion del preciosi metalles
intrant in li composition del monetes. Li developament del exchanges
inter li provincias necessitat un national moné; li unification del
reyia fat que li privilegie del fabrication del monés devenit reyal
prerogative.

Li rey de quel li tresor esset exhaustet, sovente pro expenses de
guerre, recurret al credite por reetablisser su financies. Chascun rey
havet su cassero quelcvezes circumspect e integri, quelcvezes tro habil
o tro temerari.

Quande un pruntation ne suficet por inrichar su casse, usante de su
jures, li monarch, per un edicte, modificat li proportion del alliage.
In altri vezes, usante un rudimentari procede, il fat cupar li borde del
pezzes de moné e remettet les in circulation por lor nominal valore.

Pro que li quantitá de preciosi metalles extraet del suol ne plu suficet
in li comensa del 18-esim secul por permisser al populationes payar omni
lor compras, on creat billetes de banca. Ti billetes constituet in li
orígine bons por un quantitá determinat de aurin pezzes, quel li banca
emissori devet remetter al portator contra presentation del billete.
Omni creation de billete de banca esset gageat in 100%.

To durat in Francia til 1914; poy li nov developament del transactiones
provocat un developament del demande de accessori monés: trates,
obligationes, checs bancari, etc. Li monetari signes devenient abundant,
lor masse atinget un summa mult plu quam ti del quantitá de merces. Li
equilibrie esset ruptet. LI monetari signes depreciat se. Altrimen dit,
li potentie de compra del franc diminuet pro li inflation. On serchat
tande resorpter li monetari signes in excedentie per li medie del
deflation, quo causat un abassation del precies.



Regretabilmen li abassation del precies, desirat de chascun comprator,
causa un abassation del salaries e, con li auxilie del progresse tecnic,
provoca un chomage quel tende generalisar se; li chomage, in su torne,
provoca li deficite che li popul, e in consequentie ti del budgete del
state. Por plenar su deficite, li state prunta, quo augmenta li public
debite, ergo li impostes, quo provoca un nov deficite che li cives, poy
un nov deficite por li state.

Desde novembre 1929, date ye quel, in li Unit States, mersí al tecnic
progresses, li production posset crescer in sam témpor quam li chomage
augmentat, omni states del munde conosse li sam financiari desfacilitás.
Chascun state resolue les in su maniere e quande un guvernament recurre
al dumping (i.e. da premies a su productores por que ili mey vendir lor
production in extrania minu car quem ili vendi it in li interiore del
land a lor conciteanes), ti state «exporta su chomage». Altrimen dit,
mantenente in labor un cert númere de su nationales il priva de lor
ganie un parte del ovreros del importatori state.

It vell esser do necessi que omni states del munde cessa acter
isolatmen, renuncia avantagear se contra li bene de lor vicines, e
consenti submisser se a un international regulament, valid por omnes. To
es li scope del acordes de Bretton Woods, queles, regretabilmen, es
basat sur li aurin etalon.

Li monetari signe perfect deve plenar tri functiones: 1/ esser un etalon
valorosi, 2/ esser un medie de conservation de valore, 3/ facilitar li
exchanges.

Li aure ha esset rari durante secules e on ha serchat it quam medie de
conservation de valore, ma su potentie de compra nequande esset
constant. Un Louis aurin permisset comprar, secun li epocas e li
recoltes, 3, 4, 5 sacs de frumente in li  sam land durante un decennie.

De un altri parte it es facil acumular li aure e strax quande un
detentor conserva it in su lan-strumpe, ti monetari signe neplu plena su
3-esim function: facilitar li exchanges; li consequenties es stagnation
in vendes e chomage.

Por remediar al ínconvenienties del aure, li autor ha imaginat un moné
basat sur li 40 cardinal productes del terra: 20 agricultural productes,
20 productes industrial, moné quel il ha nominat Universo. Ti moné
inspira se del labores del ingeniero Archer e de sr. de Fizaine, inter
altres.




Li Universo representa un valore mult plu constant quam li aure, ergo li
merces e li salaries deveni stabil. Explicar li functionament de ti
sistema
vell esser tro long. Pro to noi reinvia li letores al brochura quel noi
publicat recentmen footnote:[Ti brochura, scrit in francesi e titulat
«L'Universo, monnaie de compte internationale», es obtenibil che li
autor sr. Paul Jauzin, 7, Rue Berthelot, Montrouge, Seine. Postal
checs 17890 Paris (Precie del brochura 12 frs francesi).].


## Radio e international lingue

In li francesi emission del B.B.C., London, «Six mannes circum un
micro» del 9 decembre 1945, li tema esset: L.I. e Pace, e on citat
Esperanto e Basic English. In seque li president del Occidental-Societé
de Francia e li secretarie del Idista Societo inviat lettres al
administration por far conosser li altri lingues.

In li emission del 7 februar 1946, «Curriere de Europa» li orator
citat circa deci lettres de Esperantistes e dit que apu Esperanto existe
altri lingues: Ido e Occidental, pri quel il va parlar in li proxim
emission del jovedí 14 ye 21.30 h. -- repetit li mardí 19 ye 12.30-. In
ti ultim emissiones il citat li lettre favorabil a Ido e poy circa li du
triesimes del lettre de sr. de Guesnet -- sin nominar le -- diente: Lettre
de un mundelinguist quel ja practicat Esperanto Ido e Occidental, e il
concludet per: «Occidental representa li extremist solution, ma forsan
it es li solution del future!».

Noi posse esser felici que on parlat pri nor lingue e pluri ex nor
amicos, queles noi pre-informat, posset audir li emission.

_L.M. de GUESNET, Paris._


## Li hora de central Europa

52 annus ha passat desde li introduction in Svissia del hora de Central
Europa. To esset in li nocte del 31 may al 1 junio 1894. Pos har
deliberat pri to, li National Consilie e li Consilie del States invitat
li federal Consilie introducter anc in Svissia li hora de Central Europa
por vicear li «hora de Bern» quel esset in retard de un demí hor.

Plu tard, in 1919, li public administrationes comensat contar li hores
de 1 til 24 vice du vezes de 1 til 12 horas.




## «Idiot» -- un compliment

(Interlinguistic humoresca)

Pandolfo e Flavio es interlinguistes fervent e creativ. Ambi invente nov
sistemas e discusse les in li circulare de lor club. Li ovre de Pandolfo
ancor ne es finit, ma il ha monstrat li projecte a Flavio quel ha
recenset it in li circulare. Pos leer li critica Pandolfo have su facie
rubi de furie; il comprende li dialecte de Flavio e ea vider le.

«Flavio!» il cria intrante, «tu ha insultat me! Tu ha nominat me un
idiot!»

«No.» di Flavio ínnocentmen.

«Esque tu admisse har scrit li recension quel fini per tu signatura?»

«Yes. E it es plen de flatteríe.»

«Esque tu admisse har scrit: "`Pandolfo have special caracteristic
opiniones pri li Lingue International, e anc generalmen il es un
idiot.`"?»

Flavio ride. «Ma tu ne comprende. IDIOT ne significa idiot! It vole dir
"`un mann de excellent qualitás`".»

«Tu moca me.»

«Yo ne audacia. Lass me explicar... Tu consenti que un lingue deve
esser strictmen logic por esser simplic, ma que anc elementes natural
deve esser prendet in consideration, in un cert gradu. Un specie de
modificat apriorism-aposteriorisme, tu save...»

«Yes, certmen. To es un principie acceptat de mult interlinguistes.»



«Tu dunc admisse, conform a ti principie, que DINEO posse significar
"`ateisme`" e ne "`diné`", OBLIGI "`multiplicar`" e ne "`obligar`".»

«Sin hesitation. To es bon regulari Esperanto-paroles.»

«Nu ples escutar: Lu sam vale por mi IDIOT. It es li ínnocent composite
ex IDI e OT.»

«Tu sercha un subterfuge...»

«Nequalmen. IDI- es retroderivat ex li grec parol "`ideale`" e significa
"`excellentie`". Un ideale es excellent, ne ver?»

«Hmmm. Quo pri -OT?»

«Simplic! Un patriot es un mann con li caracteristic qualitá amar
fortmen su patria. -OT es un grec sufixe. In mi lingue it significa "`un
mann con caracteristic qualitás`". Dunc, IDI-OT significa "`un mann con
excellent qualitás`".»

«Tu prova dupar me. Pro quo ne honestmen confesser que tu ha fabricat
ti tot rasonament just nu?»



«Yo jura que no!»

«Ma it es absurd!»

«Nequalmen. It seque acceptat modelles: Retroderivar IDI de IDEALE e
dar it li sense "`excellent`" ne es plu absurd quam retroderivar, quam
fa Esperanto, FRAŬLO in li sense "`celibo`" de FRAŬLINO, de german
"`Fräulein`", "`senioretta`".»

«Ma tu fat IDI vice IDE.»

«To es tam bon quam Esperanto MATENO vice MATINO.»

«It ne es un natural precedente por dar un altri sense al parol IDIOT.
Mem Esperanto ne pretende a tal nonsense. Hay null lingue in li munde u
IDIOT significa altricos quam idiot.»




«Completmen fals. Li russ paroles significant "`idiot`" e "`il vade`"
difere solmen per ortografie, ma ne per pronunciation. Tu ne have necun
rason por acusar me pri insultar te!»

Povri Pandolfo. Quam tant interlinguistes il professe veneration al
Deessa Logica, e in practica il ne save bon obedir su comandamentes. In
omni casu, emotiones evocat del imaginari insulte inunda su mente e ne
permisse le sequer li logic subtilitás de Flavio. Passiones penosimen
represset durante li dialog demanda expression violent...

Un grand rubi inflatura sur li levul guancie amemora Flavio pri li
límites queles li natura homan imposi a su reformation mem per li max
idiotic (to significa: li max excellent) lingue international... Si un
parol have un sense internationalmen acceptat, e un sense fortmen emotiv
-- it es van voler explicar it altrimen ex un artificial structura. E
emotiones es plu fort quam logica...

_Ilmari Federn (London)_


## Fals ínpartialitá

[quote, Prof. Otto Jespersen, "International comunication, págine 114"]
____

It vell esser van visar al efectiv 'mund-lingue' in li sense del
perfect ínpartialitá relativ al homes de qualcunc nationalitá e lingue,
pro que to vell posser esser fat solmen... per far li desirat
artificial lingue tant desfacil quant possibil por chascun hom. Li tache
constructer e mem aprender un tal lingue vell esser súper homal
possibilitá. Ma li question have un diferent aspecte quande on aconosse
que noi deve utilisar tant possibil alcun comunité in linguistic forme
ja existent, pro que it eveni que it es actualmen in li munde alquo quo
posse esser comparat con li comunité existent inter li West-Europan
nationes e lor descendentes in li munde.

____




## Cronica


### Anglia

Li 15 decembre 1945, nor bon coidealist sr. H. D. Akerman fat un discurs
córam un conosset «Linguists' Club». Li sala esset plen til li portas
e il esset introductet del presidente Sir Ldr. Pilley. Il hat preparat
un serie de grand mur-diagrammas per queles il tractat li historie del
L.I. de Volapük til Occidental e dat li evolution de pluri paroles in
omni sistemas, monstrant li gradual transition vers li final natural
formes.

Durant que il indicat per un baston li successiv paroles, li auditores
recitat per alc voce li traduction in anglesi sin su auxilie. Pos li
questiones, sr. M.C. Butler, un del secretarios del British Esperanto
Association, fat un atacca contra Occidental in un maniere quel aparet
quam un poc trist. Sr. Akerman havet li jure responder, ma in ti instant
-- memorante nor association in su Esperantistic annus -- il preferet
tacer. Il esset extrem bon escutat del auditores e un cert númere de ili
decidet aprender Occidental.

Li jurnale publicat per li club «The Linguist» til nu contenet
mensualmen un articul in Esperanto.   P.S.

Nor anglesi coidealistes publica nu lor mensuale «International
Memorandum». It comensa li publication del bon conosset studie «Li
psicologic e sociologic caractere del lingues» de A.Z. Ramstedt e un
tot págine de cronica. Bon success a ti nov confratre!


### Austria

Ex un lettre de Sr. Pigal, inviat a Chapelle li 3.3.1946:

____

Vor amabil postcarte del 4.2 bon arivat li 28.2. Con joy yo constata
li renovat function del international posta. Lass nos esperar que pos ne
tro long témpor li ancor existent obstacules va cader e que li trafic
denove va esser quasi normal. Secun li present prescritiones, trans li
límites de Austria on ne posse far comercial transactiones sin
permission del Alliat Autorités.

Quam yo ja comunicat, mi logiment sta destructet per bombe, e mi stocks
del libre «Occidental, die Weltsprache» es ancor sub li escombres.
Tamen yo espera que yo va successar exfosser quelc exemplares ínledet e
expedir les a vos.




Con maximal interesse yo aprendet que co-idealist Ramstedt ja dat vos un
signe de vive. Con plesura yo va scrir le si vu have li amabilitá inviar
me su adresse. Quel prominent occidentalistes in ultra ha ja anunciat su
«renascentie» pos ti annus de obscuritá? Ja nu yo es pret denove
prender parte
in li labores del Occidental-Academie, desde ti presc 10-annual letargie
imposat a omni international activitá in nor land. Ad-vere li dolorosi,
ancor ne cicatrisat vúlneres, queles ti atroci guerre battet a nor amat
patria, ja nu ne permisse ínmediat grand propaganda-actiones in Austria
e fro it por li céteri landes. Dunc noi solmen posse joyar e mersiar a
nor sviss amicos pioneros que ili dura tener alt li car baniere del
international movement de Occidental.

Ing. E. Pigal

____


### Francia

Un reunion pri li question del L.I., organisat del gruppe «Ce qu'il
faut dire» (To quo on deve dir) evenit li 15 januar.

W. Gilbert emfasat li qualitás de nor lingue, precipue pri li selection
del vocabules e li natural derivation in oposition a un schematic
grammatica.

Georges Aguiré raportat pri li labores de IALA.

C. Papillon parlat por Ido, quel il opine plu regulari quam Occidental e
minu complicat.

Du esperantistes defendet li lingue de Zamenhof e declarat que li
supersignat lítteres totmen ne impedi li facil printation, que Esperanto es
li sol e unic L.I. con un grand quantitá de adeptes etc., etc. Sempre li
sam old disco de fonograf...

Tal reuniones monstra que it es ínpossibil exposir li question avan un
publica de profanes quel ne conosse li max elementari principies de
linguistica, ne save pluri foren lingues e have li audacie del
ignorantie. Li question del L.I. es un tecnic problema. Ti quel es
interessat deve studiar li question quietmen, con scrit documentes e
comparar li diversi sistemas. Ti labor ne posse esser fat in public
forum.

Por comprender li superioritá de Occidental on deve haver un minimum de
cultura e esser capabil vider quant grotesc e infantesc es li «kara
lingvo». Ma li ínerudit ne posse percepter li ínpossibilitá de un
artificial scientic e tecnic nomenclatura e li absolut manca de
precision de Esperanto.  L.W.G.




De nor coidealist René Chabaud noi recivet un tre artistic aluminator in
forme de libre quel il fabricat durante su captivitá in Germania. Sur un
látere sta li insigne de Occidental in verd incadrat in verd sur funde
nacrin; sur li altri látere in li funde nacrin, incadrat per rubi, sta
li du lítteres inicial del director del Institute Occidental, li un es
rubi e li altri verd. Sur li dorse es gravet lu sequent «In Westphalia
1940-1945, un amico». It va esser por nos un memorie de ti long témpor
durant quel nor coidealist conosset sovente li nigri hores del destine.
Il mey esser ancor ci calidmen
mersiat, nam it es li pruva que il nequande perdit su fide por nor
lingue e que il esperat unvez posser retrovar su libertá.   F.L.


#### Association Proletari Interlinguistic (API)

9, Rue Clauzel, PARIS IX.

Quelc camarades, quel concepte li action del laboreros solmen sub li
direction del comunist partises, demissionat e gruppat se con un nov
foliette «Renascentie». Noi fa memorar que API es li democratic
association del occidentalistes de avanguardie súper omni political
divergenties e por un ver homan cultura. Su programma es evocat del
nómine de su organe «Libertá».

_L.M. de Guesnet, Paris._


### Italia

Li jurnale 'Il progresso' aparient in Roma consacra pluri articules in
su numeró del 26 novembre 1945 al problema del lingue international. Pos
un pleda in favore de Esperanto, in quel *ne un sol linea* in ti
lingue es citat (nam on ne posse printar Esperanto in ordinari
printería, mem pos 60 annus de intensi propaganda!), aparit un articul
del Institute de Chapelle monstrante que Esperanto e lingue
international ne es identic e que existe un solution melior e plu modern
quam ti de Zamenhof. Poy, nor coidealist sr. Dr. Mascanzoni de Bari fa
conosser li importantie de nor movement e cita un long textu in
Occidental, anunciante li cursu per corespondentie organisat por
Italianes.



Li revúe «Lo Stenografo», editet in Bari, anuncia que li Institute
Occidental de Chapelle ha reprendet su plen activitá in li dominia
international, por li lingue Occidental.


### Polonia

On anuncia que li vidua de Zamenhof, autor de Esperanto, es vivent in
Varsovia. Durant li guerre, ella devet changear su nómine a Zaleska por
escapar al persecution, proque li familie Zamenhof es judeic. Ma altri
membres de ti familie ha desaparit. Li superviventes besona auxilie e
vestimentes.


### Svissia

Li mensuale «Der Europäer» quel nu apari in german, francesi... e
Occidental ha changeat su nómine in «Europa» desde li numeró de januar
1946. Li motive dat es que li parol «Europa» es comprendet in omni
lingues. Noi ne besona far remarcar que ti parol es pur Occidental.

Li numeró de januar publica un curt articul in Occidental titulat «Li
idés» e ti de februar «Federation e Lingue auxiliari» extraet de
«The American Scholar» (1941) de Prof. A. Guérard, quel noi da ci:



____
Li idé del lingue international demanda nor determinat efortie; it ne
va triumfar automaticmen. Noi deve liberar nor mente del inert ilusion
del 19-im secul pri 'ínconscient crescentie', it es un pseudo-scientic
reformulation del notion 'far su via tra li munde'. Li vast forties
oposient se in savagi conflictes es perfectmen consciosi; in un látere
imperialisme quel sercha expansion per conquesta; in altri látere
nationalisme quel resiste ad absorption del desesperat energie.

Lu tragic in ti conflicte es que ambi es justificat. Imperialisme es
rect: nor civilisation demanda plu grand unitá quam li litt nationes
europan de yer. Nationalisme es rect: null individue vell dever esser
submisset a domination extran. Ili posse esser reconciliat solmen mersí
nor consciosi eforties. Li dialectica Hegelian va auxiliar nos surtir ex
ti circul infernal. Si nationalisme e imperialisme es tese e antitese,
tande union federalistic es lor sintese: Li líber association de
individues con egal jures, simbolisat e servit per un lingue
federalistic neutral.
____

Li «Revue internationale de sténographie», editet e redactet de sr.
Ed. Bieller, 11, Ch. Ritter, Bienne, nu publica un complet págine de
Occidental-textus. In li numeró de decembre 1945, p. 553, noi trova quar
textus concernent curiositás vegetalic. Noi mersia calidmen sr. Bieller
por li excellent propaganda fat in favor de nor lingue.

Li revúe «Wir Jungen» continua publicar articules pri li question del
lingue international. Pos har publicat un articul hostil al lingue
international, it fat aparir diversi articules favorabil a it. In li
numeró de februar, noi lee un studie consacrat precipue a Occidental. Li
autor (Dr. Haas) dat anc un comparation inter German, Esperanto e
Occidental. Un mersí al redaction por su comprension del problema del
L.I.

Li jurnal «Die Tat» (nr. 8 del 9.1.1946) consacra un tot págine al
problema del mundlingue, quam resultate del penationes de Dr. Haas. It
mentiona brevi, ma favorabilmen anc Occidental, diente que it es «li
evidentie self» in li eforties trovar un modern latin populari e da
textus comparativ in 10 lingues. Li lingues constructet es representat
per Volapük, Esperanto, Ido e Occidental. Li articul es un interessant,
ma ne tre detalliat resumation.




Li mensual folie del Occidental-Buró St. Gallen «Cive del Munde» apari
sempre regularimen. It contene mult micri informationes de caractere
regional. Li numeró 20 (februar 1946) contene un sat complet liste del
institutiones
del Occidental-movement quel ocupa un tot grand págine scrit con tipes
economic. Nor vivid gratulation a su redactor e editor, nor activ
coidealist Kurt Hamburger.

Nor devoet colaborator sr. Major Tanner de Bern, malgré mult labores,
havet li amabilitá traducter in lingue romanch li «Occidental in 5
leciones» just aparit in francesi. Ti meritosi ovre sta ancor in
manuscrite e noi espera posser publicar it pos que li grand lingues quam
anglesi, francesi, hispan e italian va esser providet del manuales
necessi por li propaganda.

Noi gratula sr. Major Tanner por su bell successe e espera realisar su
desire includente su traduction in li editiones del SAPO.


## Association Por International Servicie (APIS)

Nor centrale in Chapelle recive mult demandes de corespondentie con
coidealistes de mult landes. Regretabilmen it ne es nos possibil
consultar omni nor fiches por inviar a nor corespondentes li apt
adresses queles ili desira: noi ne have li material témpor executer ti
labor. Li multiplic labores queles postula nor divers organisationes, li
edition de Cosmoglotta e del necessi materiale de propaganda e de studie
utilisa nor tot preciosi labores.

Noi peti insistentmen omni nor corespondentes demandar nos li carte de
adhesion a APIS por devenir membre de ti organisation. Por Fr. 1.—
sviss lor adresse e desires va esser publicat in Cosmoglotta e in li
futur adressarium de APIS.

Noi publica ci li prim adresses:

195. Sr. STALLINGER Hans, jr. / Neue Landstr. 139 / ZELL am See /
Austria / comercial oficiate / G. Esperanto, Occidental A.I.F.R.-G.A.I. omni temas,
exch.il.revués e jurnales.

262. Sr. BURRI A. / KOSTHOFEN b. Suberg / Svissia / 1893 / comerciant /
G. -- G.F. internationalisme e institutiones.

264. Sr. WAETERLOSS Robert / 11, rue du Bazinghien / LILLE (Nord) /
Francia / radio-reparator / 1928 / F.A. Esperanto.Ido.Occidental-H.I.G.Esperanto.Ido.Occidental:
51.52.53.54.60.62.10-19.64.65.6.68.69.77.99.

265. Sr. FLURY Hans / 14a, Rosenbergstr. / ST. GALLEN / Svissia /
studiante del lingues / 1930 / G.F.A.Gr.L.-F.A. Omnicos, exter tecnica.

266. OCCIDENTAL-BURO ST. GALLEN / 31, Brauerstrasse / ST. GALLEN O /
Svissia / director Kurt Hamburger-Padrun / resp. in Occidental G.F. a omni
coresp. pri Occidental-mov. e redactet in qualcunc lingue occidental.




## Cosmoglotta

Pro que li printería es supercargat, Cosmoglotta A va aparir in
*april*, probabilmen presc in sam témpor quam li present numeró del
edition B.

Noi peti nor letores excusar nos pro li tard aparition de Cosmoglotta
durant li unesim mensus de 1946. Pluri desfacilitás tecnic es li cause
de ti tarde.

Noi espera que li grand amelioration del printation del edition B va
pleser a nor letores. It es debit al compration de un modern duplicator
electric. Ti-ci va permisser nos far altri editiones durant li annu
1946, por exemple: «Li lingue international justificat» de Berger e li
«Fundamental Vocabularium» del sam autor.


## Landal agenties de Cosmoglotta

- ANGLIA: N.H. Divall, 23, Womersley Road, LONDON, N.8.
- Austria: Ing. E. Pigal, Liesingerstrasse 68, WIEN-Liesing.
- BELGIA: Institute Occidental, CHAPELLE (Vaud), Svissia. Pch.-conto
  Bruxelles 350'445.
- CUBA: Bonneval e Fuentes, Arguelles 204, CIENFUEGOS.
- FRANCIA: L.M. de Guesnet, 83 Rochchouart, PARIS 9 (Pch. Paris
  26437).
- ITALIA: Dr. F. Mascanzoni, Via Calefati 27, BARI.
- RUMANIA: Aurel Eschenasy, 35 Cal. Càlàrasi, BUCURESTI.
- SVEDIA: Sved Occidental Federation, Box 171, STOCKHOLM (Pch.
  Stockholm 70 315).
- SVEDIA: Institute Occidental, CHAPELLE (Vd.), Svissia (Pch.
  Stockholm 74 395).
- TCHECOSLOVACIA: Dr. K. Stastný, Dvorákova 25, PRAHA XI.


## Quo vu desira leer in Cosmoglotta?

Noi ja, ante li guerre, questionat nor letores pri lor desires
concernent li contenete de Cosmoglotta.

Nu, 7 annus ha passat. Li evenimentes ha certmen changeat li gustes e li
interesses. Ples informar nos per simplic postcarte, quo vu desira leer
in li sequent dominias: Discussiones interlinguistic, Litteratura,
Viages, Scientie, Social problemas, altri questiones.




## Anuncies


### Italia, Club International

es li unic club in Italia por li exchange de postmarcas, postal cartes,
corespondentie, etc. con membres in omni landes del munde.

Li contribution annual es 1 dollar o li equivalent valore in ne
obliterat postmarcas actual de omni landes in series complet; it da li
jure reciver li revúe del club con li liste del membres e li insertion
de su nómine e desires.

Contribution special por Francia: Fr.f. 100.—, pch. 2050 97 Paris, de B.
Conti, Via Lipari 8, Milano.

Contribution special por Belgia: Fr.b. 70.—, pch. 3509 81 Bruxelles, de
B. Conti, Via Lipari 8, Milano.

Adhere hodie. Demanda le prospecte gratuit de «Italia», Club
international, Via Lipari, Milano.


### Corespondentie

Yo es interessat pri Occidental lexicografie e teorie e desire
coresponder pri ti temas: H.D. Akerman, 84 Fernleigh Road, Winchmore
Hill, LONDON 21, Anglia.


### Li document 200 just aparit!

Ti preciosi prospecte de propaganda, *tot* in Occidental, con curt
grammatica, informationes e schemas just arivat del printería, bell
equipat e printat. It parla al ocules o al spíritu plu bon quam un long
brochura. Pro to, it deve mancar che nequel Occidentalist, nam on posse
includer it in chascun lettre sin plication. Precie: 10 ex. sv. Fr.
0.30; 100 ex. sv. Fr. 4.— che Institute Occidental.




## Contenete

- Un stabil moné
- Li Universo
- Radio e International Lingue
- Li Hora de Central Europa
- «Idiot» -- un Compliment
- Fals Ínpartialitá
- Cronica




## Abonnament a Cosmoglotta

(Includet contribution O.U.); Fr. 5.50
(simplic: 1 ex.), Fr. 9.50 (duplic: 3 ex.), Fr. 13.50 (abonnament de
propaganda: 5 ex.)



Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel.
(021) 9'56'56. -- Editor responsabil: Fred Lagnel, Chapelle (Vd.). --
Cosmoglotta B es poligrafat del Institute Occidental.




# Cosmoglotta A 129 (mar 1946)

Annu XXV Marte 1946 No 1 (129)


## Contene

- Lagnel: Occidental 1939-1945.
- Berger: Mondi-lingue.
- A.M.: Li function del duplic consonantes in Occidental.
- Matejka: Li labores de I.A.L.A.
- Podobsky: Prof. Hynek Pášma ha morit.
- Cinta Ro: Critica justificat.
- A.M.: Un nov adhesion a Occidental: Dr. Ing. Bakonyi.
- Berger: Li 60 annus de L.M. de Guesnet.
- Edgar de Wahl: Esperanto o Occidental?
- Berger: Li Sol-re-sol.
- Toepffer: Li melolonte.
- Diverses.


## Occidental 1939-1945

In august 1939, pos li Occidental-reunion international in Zürich. li
situation politic devenit sempre plu ínstabil e chascun die novas
difuset per li radio ne plu lassat nos alquel ilusion pri li catastrof.

Li unesim septembre, chascun sviss coidealist esset mobilisat. Durant
pluri mensus, li activitá de nor centrale completmen haltat. Ma in fine
del annu, noi successat far printar che li printería de Thonon (Francia)
ultim numeró (128) de Cosmoglotta printat e expedir it in comense de
1940. Li relationes international tamen continuat sat normalmen. Noi fat
projectes: Li cursu *Ralin* por Angleses esset in parte instencilat
in London. Nor corespondentie con sr. de Wahl esset sempre activ. Noi
invitat
le inviar nos su max important documentes interlinguistic. Con joya noi
recivet quar ex su copie-libres queles es quam li reflexe de su
quarantannual mundlinguistic activitá.

May 1940. Denov li fúlmine-guerre reprendet. Ti vez li frontieres presc
completmen cludet se: solmen li relationes con Svedia mantenet se.

In autun sviss responsabil membres del Occidental-Union reunit se in
Neuchâtel. Ili studiat li situation e concludet que it esset un deve por
li Svissianes, mersí a lor situation privilegiat, interprender omni
labores necessi por li futur developation del Occidental-movement in li
post-guerre. Pro to ili decidet crear un *Interimari Academie*
composit ex Svedeses e Svissianes por laborar al standardisation de
Occidental e preparar li *Fundamental vocabularium* e li *Fundamental
grammatica*, e si possibil comensar li national dictionariums.

In august 1941, sr. Matejka, presidente del Occidental-Union. e li
director del central oficie incontrat se in Chapelle con li scope
recomensar li edition de Cosmoglotta multiplicat. Li unesim numeró
(serie B/26) aparit in septembre con 8 págines. Plu tard ili incontrat
se denov in La Chaux-de-Fonds por studiar e preciser lor action. Desde
ti témpor, li cardinal representantes sviss del Occidental movement
reunit se chascun annu pluri vez alternativmen in li cités de Bienne,
Bern o Lausanne. Pro que noi intentet interprender un special propaganda
in Svissia, con li scope ameliorar li situation de Cosmoglotta, sr.
Matejka preparat su *Vollständiger Lehrgang in 20 Lektionen* quel
aparit in august 1942. Interim sr. Matejka anc comensat li *lexico
Occidental-german* a quel il adjuntet li parti german-Occidental. Li
preparation de ti ultim ovre postulat li studie de un cert númere de
punctus e por soluer les, li sviss section del Interimari
Occidental-Academie iniciat un serie de circulares inter su membres (ili
atinget 32 in 1945!). Li discussiones esset vivid e li problemas tractat
in funde; ili representa plu quam 500 págines machin-scrit duplic
formate de Cosmoglotta! Regretabilmen, it ne ha esset possibil, pro ti
enorm documentation e pro li sempre plu desfacil relationes far circular
it che li membres del sved section.

Li resultates de ti studies esset utilisat de sr. Matejka por su lexico
Occidental-german e german-Occidental.

Interim in 1943, Basic English iniciat un vast propaganda in Svissia
(quam in mult altri landes). Córam ti ínexpectat action por un L.I., noi
ne posset tacer. Sr. Dr. Haas captet ti ocasion por far conosser ancor
plu bon Occidental. Li tot sviss presse esset informat per articules
queles esset editet in du brochuras: Die heutige Situation der
Weltsprachenfrage (Li hodial situation del question del L.I.) e Wieso
ist Occidental die endgültige Welthilfssprache? (Pro quo Occidental es
li definitiv L.I. auxiliari?).



Un discurse in Occidental pri li L.I. de Dr. Haas, esset inregistrat
del grand sviss firma, quel edite li famosi discos por Svissia «His
Masters Voice», sur un grand disco de 25 cm sur li du láteres.

De altri parte, sr. Berger, in colaboration con sr. Matejka e Dr. Haas
interprendet li preparation del Fundamental vocabularium (con traduction
in francesi). Ti ovre es quasi pret por li edition. Noi intente far un
edition multiplicat, nam it es urgent permisser al coidealistes preparar
li landal dictionariums e unificar li ortografie.

Li Fundamental grammatica de Dr. Haas anc es quasi pret por
publication.

Sr. Berger anc reviset su Dictionnaire Francais-Occidental, nu
completmen exhaustet e it es tre probabilmen li proxim landal
dictionarium quel va esser printat.

Strax quande li relationes redevenit possibil, noi aprendet que nor
extran coidealistes ne restat ociosi, malgré li guerre quel reyet in lor
land. Li dictionarium Anglesi-Occidental comensat del regretat morit Dr.
Kemp (Anglia) hat esset terminat de un nov coidealist, ancian
esperantist, sr. F. R. Pope. Noi anc recivet por revision li
dictionarium Italian-Occidental e Occidental-Italian de nor coidealist
Giuseppe Bevilacqua.

Nor sved coidealistes nu prepara li dictionarium Sved-Occidental.

In Francia, sr. Gilbert un Cours complet d'Occidental por Franceses.

Sr. Varela comensat li Hispan-Occidental dictionarium e anc un cursu in
ti lingue.

Noi forsan obliviat in ti resumate li de altri coidealistes: noi peti
les pardonar ti ínvoluntari omission.

Li enumeration de ti admirabil activitá de nor coidealistes conosset o
ínconosset monstra li grandissim vitalitá de nor movement. It pruva que
nor lingue es sempre plu apreciat. Ex un lettre just recivet, un nov
coidealist (sr. Leo Magnin, Dakar) scrit nos: *Yo es nu convictet que
Qccidental es vermen li lingue auxiliari quel noi besona.*

Nu, noi have li manuscrites de ti importantissim ovres dedicat a nor
movement. Ma li sucies por editer ti necessi ovres es grand, nam noi
besona recolier circa Fr. 30.000-40.000 sviss! Noi va calidmen mersiar
li coidealistes queles va posser auxiliar nos in li realisation de ti
vast programma. Li edition de un abundant materiale in pluri cardinal
lingues es absolut necessi por posser interprender seriosi propaganda in
omni dominias del homan cultura.

Li tache es enorm e anc bellissim. Chascun *deve, posse e vole*
auxiliar nos in nor interprense. Noi es optimistes e noi ne dúbita que
noi va posser ducter nor movement al final success! Fred Lagnel




## Mondi-lingue

De Sr. Martineau (in Champservé, Tonnay-Charente in Francia) noi recivet
pluri prospectes concernent su projecte de lingue international nominat
Mondi-lingue, abreviat in Mondil. Ti lingue pretende combinar, quam
Occidental, li naturalitá con li regularitá, e pro to adopte presc li
sam prefixes e sufixes ma sin li regul de Wahl. It es desfacil far se un
idé exact del construction de ti lingue pro li ínsuficentie del exemples
dat a propó del derivation. Por exemple li sufixe -ion, li max expandet
del afixes ne mem trova se in li listes. Esque it es expulset quam in
Romanal? Por li persones, Sr. Martineau adopte li sufixe -oro e por li
machine -ore e il da quam exemple: kompres-ore e persekut-oro. Anc
-ur es juntet directmen al verbal radica. Tre bon, ma qualmen formar li
derivates in -ator, -itor, -atur, -itur, queles es ancor plu frequent in
li vocabularium international? Esque on di in Mondil transformore,
condensore, dekororo, etc. ad infinit? Citar sur un liste de afixes just
li derivates quel concorda con li natural lingues es solmen dupation si
li 3/4 del altri derivates del sam serie es horribil monstrus quel on ne
audacia monstrar.

Altri regules de Mondil sembla esser un reste del artificialitá del
sistemas Esperantatri, queles pullula desde un demí secul. Quo dunc
motiva por exemple li finale -u por li masculin? Solmen un capricie
personal, sin apoy in li vivent lingues. Li formes de Mondil dansatin,
dansotin, dansiton, dansoton apartene a un etappe preterpassat del
lingue auxiliari. Inventer tal «logic» combinationes es facil, far
parlar li homes contra lor instincte lingual es un altri afere
apartenent al dominia del ínpossibilitá.

_R. Bg._




## Li function del duplic consonantes in Occidental

Quelc coidealistes, desirant un simplification ortografic ancor plu
grand quam ti quel ha esset perductet del sviss grupp del INTAC, proposi
li sequent regul in li question del duplic consonantes:

*Quande un dat parol es ortografiat con simplic consonante in un del
vivent lingues (egal quel lingue), on adopte ti sam ortografie
simplificat anc in Occidental*.

Li adoption de ti principie vell (por citar solmen quelc poc exemples)
ducter al sequente formes: grup (F groupe), rate (F rat, H rata), ataca
(H ataca), rene (H reno), game (H gama) etc. Til nu, ti sam paroles
esset ortografiat: gruppe, ratte, atacca, renne, gamme.

Lass nos examinar un poc ad u ducte nos li aplication de ti nov regul.

Si noi abstrae de francesi u li duplic consonantes es explicabil solmen
per etimologic rasones, noi vide que ili have in li vivent lingues un
rol tre precisi a luder. In italian ili es pronunciat plu long e
distinte se pro to sentibilmen del simplic consonantes. Ples comparar li
pronunciation de l «fatta» con li F «flatta». Li duplication del
consonante have quam ulteriori consequentie, acurtar li vocale
precedent. Ti sam function (acurtation del vocale precedent) vale anc
por li lingue german (Ratte, Löffel, Steppe, etc.). In nederlandesi li
presentie de simplic o duplic consonantes determina li caractere (cludet
o apert) del concernet síllabe e in consequentie anc li fonetic valore
del vocale precedent (quel ne es li sam in cludet e apert síllabes). Pro
to on recurre al duplication del consonantes quande li fonetic valore de
ti vocale deve esser conservat (mug-muggen, pot-potten, bed-bedden,
etc.). LI sam procede es usat anc in anglesi: swim-swimmer, cut-cutting,
flat-flatten, etc.).

On vide do que li duplication del consonantes seque in li vivent lingues
bon definit leges. Li functiones self ne es li sam, ma lor scope es
comun: etablisser un clar relation inter scrition e pronunciation.

Quo va nu evenir si noi changea li regul pri li duplic consonantes secun
li proposition del reformatores? Li consequentie va esser que noi plu ne
va haver alcun ductent fil in li labirinte del ortografie, nam li
rasones por queles li vivent lingues duplica o ne duplica li consonantes
es in lor grand majorité basat sur clarmen fonetic motives queles adplu
es particulari a chascun lingue e pro to anc producte diferent
consequenties. Si it sufice que un sol lingue scri simplic consonante in
un dat parol por que noi mey esser fortiat adopter li sam scrition anc
in Occidental, noi va arivar a un solution absolut arbitrari, nam ti
solution ne ocupa se pri li motives queles fa necessi li duplication in
un lingue e ne in li altri. In curt, noi have null fonetic base, ma
solmen un tot arbitrari general principie de quel li practic aplication
presuposi che chascun aprensor li conossentie del cardinal lingues
romanic. Ti qui ne conosse foren lingues va esser fortiat consultar
constantmen li lexico por saver qualmen ortografiar li paroles. Mem li
saventie que in li lingue hispan duplic consonantes ne existe except rr,
e que ergo anc in Occidental li aplication del nov principie va
automaticmen resultar in li supression de omni duplic consonantes except
rr, ne va facilisar li aprension. Nam on deve ancor saver ca li
concernet paroles anc realmen existe in H, ante posser prender ti lingue
quam nov base in li ortografie de Occidental. Li novi solution proposit
dunc ne solmen aporta null solution por li dubitabil casus, ma it in
contrari introducte li cáos ancor in ti casus queles til nu, mersí al
aplication del principie de internationalitá, stat definitivmen soluet e
ne causat li minim desfacilitá al grand majorité de usatores, includet
li germanes. (Nam li paroles international pullula anc in german: Kasse,
Motto, Bagatelle, Mirabelle, Bankett, etc.)

E quel es nu li solution del INTAC? It consiste simplicmen in li prova,
conciliar in li max alt gradu possibil li mantention del ortografie
international con li exigenties del facilitá in li aplication del
ortografic regules. E por obtener ti resultate, it ne mem esset necessi
changear fundamentalmen li present base fonetic del lingue; it suficet
formular li regules queles permisse adaptar li ortografie al ja existent
leges fonetic.



Noi ha prendet quam principie fundamental ti del distintion inter curt e
long (o mi-long) vocales, nam it es li sol quel permisse soluer li
problema in maniere realmen satisfatori. E li clar e simplic regul pri
li duplication del consonantes es li sequent:

*Duplic consonantes es scrit solmen pos curt vocales accentuat.*

Per ti regul noi ha ganiat du coses. Noi ha in prim escartat omni
possibil dúbite pri li ortografie del síllabes ínaccentuat, nam li
usator save nu certmen que vocales ínaccentuat posse esser sequet solmen
de simplic consonantes. E ti regul solue anc in sam témpor li problema
del assimilation del prefixes queles es nu automaticmen scrit per
simplic consonantes (oposir, colaborar, comisser, etc.). Li duesim
avantage es que por li restant casus noi ha obtenet, quam in li lingues
vivent, un clar relation inter pronunciation e scrition. Qui vide un
parol, save ínmediatmen qualmen it deve esser pronunciat; qui audi un
parol, save ínfallibilmen qualmen it deve esser scrit.

Cert semblant discrepanties posse nascer ex li accessori regul que li
scrition del radica es anc conservat in li derivates. Ma ti quel aprende
li paroles atacca, annu, potte, etc. va trovar tot natural que on va anc
scrir ataccar, annual, potteríe, etc. benque in ti derivates li
duplication del consonantes es foneticmen ínnecessi.

It es forsan util adjunter ancor que in li tre rar casus u li aplication
del supra regul vell conflicter con li clar internationalitá in
scrition, noi ha preferet conservar li ortografie international. Noi
dunc continua scrir hotel, tram e yo pensa que nequi va blamar nos.

Noi espera que li precedent explicationes va har contribuet al
clarification del problema in discussion.

A. M.


## Raconta de piscatores

On save que in Paris, along li tot caye del fluvie Seine, installa se
durant li piscada-epoca, fervent adeptes del canne-piscada, acompaniat
de voluminosi paccas, munit de plicant sedes e parat capter ablettes o
plu gross pezzes si possibil.

On vide brav piscatores examinant con atention li virles del fluvie por
selecter li plazza quel ili va ocupar. Ti problema del plazzas have un
capital importantie por li Chevalieros del pisc-canne. A propó de to, on
cita li sequent anecdote:

Sr. de Salvandy, ministre del public instruction sub Louis-Philippe,
adorat li piscada. Il adorat it til ne hesitar, malgré su rang, sedentar
se proxim li ponte del Concorde, in su líber témpor, proxim un loc rich
in gobies.

Un die Sr. de Salvandy trovat un individue installat in su plazza. Il
decidet retardar su piscada til li sequent die. Oh vé! Durant quar
successiv dies li mann esset ta con obstination. Sr. de Salvandy, ne
possent renunciar, iniciat un conversation e aconosset talmen que su
«rivale» esset li rector de universitá quel il hat recentmen revocat
pos har recivet mentiosi raportes. Li comptabil rector esset in sejorne
in Paris e efortiat vanimen obtener un audientie del ministre del
instruction por justificar se.

Li sam die li mann esset reintegrat in su functiones e nominat a un
posto superiori, ma in un departament tre lontan de Paris. E Sr. de
Salvandy posset recuperar, li sequent die, su «gobieria».

(Ex li
Terre Wallonne, trad. R. Bg.)




## Li labores de I.A.L.A.

Ante circa six mensus, li american societé I.A.L.A. (International
Auxiliary Language Association) dismisset al interessates su General
Raport 1945 quel contene, ultra un retrospective historic del activitá
de ti organisation desde su fundation, un curt resumate pri li unesim
concret resultates del labores de su linguistic comité. Ti resultates ha
evocat considerabil atention in li circules interlinguistic. Pluri
amicos ha expresset lor astonament pri li facte que Cosmoglotta ancor ne
ha publicat un critica de ti labores, ni mem mentionat tis-ci in su
columnes. Li rason de nor silentie es duplic.

In unesim loc, noi ha esset informat pri li publication del mentionat
raport solmen per nor Parisan amicos. Ti informationes esset notorimen
íncomplet e it ne posset esser question por noi, fundar un objectiv
critica sur un tal defectosi fonte de information. Noi dunc devet petir
telegraficmen in New York un exemplare original del aludet raport e
ti-ci atinget nos solmen ante 4 mensus. (Li retard es debit al facte que
li servicie de transportation de printates inter USA e Svissia ha esset
retablisset plu tard quam inter America e li céteri states de Europa.)

Li duesim rason es que anc li exámine del raport original ne permisset
nos far nos un opinion bon fundat e ínpartial pri li real valore del
labor fat del linguistic stab de I.A.L.A. Li raport contene advere tre
preciosi indicationes pri li metodes adoptet del linguistic comité in su
scientic explorationes. Ma por posser judicar ínpartialmen li valore de
un ovre, it es necessi conosser li motives queles ha ductet al precisi
solution adoptet e ne a un altri. Or, ti motives es explicat -- noi
adminim suposi to -- in li special raportes tecnic queles ancor ne ha
esset publicat. E tam long quam tis-ci ne es in nor manus, noi considera
quam un deve de elementari honestitá scientic, abstener de omni
criticas, mem pri punctus u noi crede haver bon motives por dubitar pri
li excellentie del solution adoptet.

In consequentie, si noi da in infra un tre curt resumate pri li
resultate del labores de I.A.L.A., it ne es por criticar tis-ci, ma
solmen por conossentar nor letores con li ultim developamentes del
scientic labor executet de I.A.L.A.

Considerante que li movement interlinguistic es dominat per du distint
scoles: li scol naturalistic e li scol schematic, li linguistic stab de
I.A.L.A. ha fat su investigationes sur li base del du tipes de lingues.
E it va just esser li concret resultates de ti duplic labor queles va in
fine permisser far se un opinion motivat pri li question, esque un
lingue del tip naturalistic o del tip schematic va posser servir plu
satisfatorimen quam medie de intercomprension universal.

Ex ti labores ha emerset tri distint tipes de sistemas, queles I.A.L.A.
presenta quam base de discussion sub li etiquettes: 1. modelle
naturalistic; 2. modelle schematic «E»; 3 modelle schematic «K».

Por permisser al letores, far se un opinion pri li aspecte de ti tri
sistemas, noi va dar les in infra un curt textu ilustrativ, haustet ex
li General Raport. Li abreviationes in li comensa de chascun linea
significa: N = modelle naturalistic; E = modelle schematic «E»; K =
modelle schematic «K»; O = Occidental:

N: Le lectiones insignate per li disunione e le impotentia

E: Le lectiones insignate per le desunita' e le impotentia

K: Le lekcionos insignate per le desuneso et le nonpotentso

O: Li leciones docut per li desunion e li impotentie

N: de le passato debe essere imprimite indelibilmente super le mente

E: del passato deve eser imprestete indeleblemente sur le mente

K: del pasato deve esere impresete nondeleblemen sur le mento

O: del passate deve esser impresset indelebilmen sur li mente

N: le mende et le cordie de iste generatione et de le generationes
future,

E: e cordia de este generation e del generationes future,

K: et kordio de iste generaciono e del future generacionos

O: e sur li cordie de ti-ci generation e del generationes futur

N: sic como le lectiones insignate per le unitate et le fortia

E: asi como le lectiones insignate per le unita' e le fortia

K: sik kom le lekcionos insignate per le uneso, e le forcio

O: e anc li leciones docet per li unitá e li fortie

N: resultante de ille, que le Nationes Unite habe attingite in iste
guerre.

E: resultante da elo, keles le Nationes Unite ave antingete in este
guera.

K: resultante de id, keles le Unite Nacionos ave atingete in iste guero.

O: resultant de it queles li Nationes Unit ha atinget in ti guerre.

Li letores mey gardar se tirar prematur conclusiones ex ti curt
specimen. Ni noi ni IALA self considera ti provisori resultate quam li
ultim parol in li problema interlinguistic. Adplu, to quo interessa nos,
es mult minu li provisori concret realisationes de IALA, quam li
scientic metodes e li general spíritu quel ha presidet a su labor. Pro
manca de spacie noi ne posse analisar ti metodes de labor, ma noi
aconosse francmen que lu poc quo noi ha posset saver pri to ex li
General Raport es suficent por dar nos un tre favorabil opinion pri li
activitá del linguistic stab de IALA. Noi es tam plu content posser
manifestar ti positiv apreciation que noi ne ha hesitat in li passate
criticar sin indulgentie li metodes de labor de IALA e que noi mem ha
monstrat nos in pluri ocasiones remarcabilmen agressiv.

Noi have li firm conviction que per li spíritu quel IALA manifestat in
li perduction de su scientic labor, it ha creat li base por un fructosi
colaboration con nor movement. Noi es pret aportar a IALA nor
desinteressat concurse in li futuri labor quel va consister in li sercha
del max bon e max satisfant sintese inter li projectes naturalistic e
schematic presentat in li General Raport. Nor unic ambition es donar al
munde li max perfect instrument de intercomprension universal e noi vell
esser felici posser far to in plen comunion de idés con IALA, ye li
beneficie del grand ideale de quel noi es li comun servitores.

_A. Matejka_




## Prof. Hynek Pášma ha morit

Solmen nu yo recive li information, que prof. Hynek Pášma, ex-presidente
del Occidental-Academie, morit li 5 septembre 1942, in etá de 67 annus.

Desde 1922, quande aparit Occidental, il -- anteyan Esperantist e poy
Idist -- devenit su adherente, quam un ex li unesimes. Li unesim libre in
Occidental Nationalisme in Occidente, traduction del essay de
Rabindranath Thakur (1926), esset su labor. In li sam annu il editet e
redactet li Suplement al Kosmoglott e in 1927 Suplement al Cosmoglotta,
quel contene su 23 contributiones, inclusiv 9 traductiones de poemas. De
1930 a 1931 il editet li micri tomes del unesim biblioteca in Occidental
*Ovre*. Micri librettes, ma bon selectet e bell equipat. Inter li 7
volumes on trova 4 propri traductiones in bell, modellatri e pur lingue
Occidental. Poy li maladie debilisat su forties. Il morit per apoplexie
del cordie. Su cindre reposa in li columbarium in Tábor, u il vivet e
morit. Noi va sempre rememorar su nobli eforties por li difusion de nor
international lingue. Honor a su ovre.

Jaroslav Podobsky
(Tchecoslovacia).




## Critica justificat

On exhorta nos abandonar critica concurrent sistemas quam superflú e
contrari a tolerantie o usage comercial. Responsabil
Occidental-scritores adopte un altri atitude. Pro quo?

Tal exhortationes have diversi valores. Adversarios ne es realmen
interessat in un «amelioration» de nor aferes. Esperantistes ha fat
self in li témpor de Volapük, quo ili hodie nómina disputarderíe. Esque
lor change de atitude es altricos quam un stratagema de tactica?
Persones ex altri campes, si ili es vermen interessat pri li fate de nor
lingue, demonstra to per adhesion.

Amicos comparant interlinguistic critica con li tolerantie inter altri
movementes, stenografie, vive-reforme, religion, etc. es certmen movet
de honorabil ideales. Ma du punctus distinte li L.I. essentialmen de
altri aferes.

Stenografic sistemas, religiosi sectas, mem politic congruppationes
posse coexister in pace. Coexistent sistemas de L.I., util e necessi por
evolution per experiment, deveni absurd in li moment del sanction
oficial, e vell evocar justificat mocada; nam quel vell esser li
avantage súper li statu present?

Li natura del L.I. postula monopolie, simil a un rey. A un rey on ne
recomenda tolerantie por un contra-rey in li sam land: ili combatte, o
divide li land in du reyias índependent. Li land del L.I. es li munde.
Qualmen divider it inter pluri interlingues? Seriosi scritores ha
mentionat li possibilitá de coexistentie de un lingue europan
(occidental) e quelc lingues representant altri lingue-gruppes, p. ex.
un interlingue malayo-chinesi, un lingue pan-african, un lingue
aglutinant. It es ínpossibil fusionar in un lingue structural elementes
de lingues chinesi, eskimo, bantu, politesian, arab. Adver íninformat
discussores usa por ili li unitari etiquette «oriental» e plora
lácrimes de crocodil pri lor ínsuficent representation in Occidental;
to es tam stupid quam si un chinesi interlinguist vell unir quam
«occidental» li lingues europan, arab, e bantu, pro que ili es parlat
sub li sam meridianes. Ma on ne deve obliviar que omni sistemas de
interlingue in li present mercate es essentialmen occidental in
vocabularium, con li possibil exception de Interglossa, anc in
structura.

Li duesim diferentie inter L.I. e altri aferes es li ínpossibilitá de
revision: pos oficial sanction e general introduction de un L.I. on ne
va posser anullar un tal decision si on descovri tro tard har fat un
erra. Consequenties de un mal politic sistema on posse reparar per
guerre, o changes de constitution. Nequi vell proposir li absurditá
guerrear por un lingue. Oficialisation dunc deve esser fat con maximal
caution.

Schematic sistemas imposi a lor aprendentes e usatores un masse de
fantastic ínutilitás e superflú desfacilitás; li argumentation de lor
defensores demonstra que lor ideologies obstructe scientic pensation. Li
pedagogic e scientic efecte del general introduction de un schematic
lingue vell esser desastrosi. Noi save to nu; un dozen de annus por
oficialisation anc li publica vell sentir it; ma tande it vell esser
tro tard por retornar. Noi have li deventie advertir; denunciar
schematistic absurditás es combatter por li sanitá del mente homan.

Ma, on vell objecter, it sufice evocar atention per simplicmen presentar
nor lingue e lassar parlar li factes.

No! Lassar parlar li factes es un bon metode de demonstration; ma pro
quo renunciar a altri metodes? Li publica ignora mem li sol existentie
de naturalistic interlingues, admaxim ili conosse li nómine de
Esperanto. E ili judica secun criteries superficial. Senior de Wahl ha
demonstrat que mem professores de linguistica, de queles li competentie
in lor propri dominias de scientic investigation es índiscusset, es
capabil far astonant erras pro que li L.I. es un nov e ínfamiliari
aspecte del linguistica. Ma ili es capabil vider, si on monstra les quo
serchar.

Pro to in li interlinguistica it ne sufice lassar parlar li factes.
Advere mem si noi vell far to, noi vell haver plu bon chances quam
Esperanto, si li altri conditiones vell esser egal. Ma on save que ili
ne es egal; noi deve balanciar li desavantages del tardesse per
scientic critica. Lass nos cuidar que noi presenta ti critica sur un alt
nivelle e in ínreprochabil formulation.

Cinta Ro (London).




## Un nov adhesion a Occidental

Sr. ing. Stefan Bakonyi de Budapest, presentmen in Svissia, inviat nos
su adhesion quam membre del SAPO. Ex su lettre del 21 februar, noi cita
li sequent interessant passages:

____
Mi adhesion al movement occidentalistic es solmen li consacration de
un passu quel yo hat fat intelectualmen ja ante mult annus, nam yo es ja
de long convictet que Occidental es li sol campe de activitá possibil
por un mundelinguist quel concepte li L.I. quam un scientific problema.
Mi activitá por li mundelingue es conosset. Yo ha consacrat a ti-ci un
grand parte de mi témpor e de mi moné. To quo interessa me ne es li
sistemas, ma li forme max perfect del mundelingue. In li ultim fase de
mi public activitá ante li guerre, quande yo esset secretario del
IDO-AKADEMIO e su «spiritus rector», yo provat realisar un grand idé:
perfectionar Ido por far ex ti lingue un platform comun por omni
elementes progressistic. Yo discusset ti plan detalliatmen con Prof.
Jespersen, quande yo incontrat le in li hiverne del annu 1932 in
Mentone, u noi logiat in li sam hotel. Prof. Jespersen aprobat mi idé e
declarat se voluntarimen pret subtener mi eforties por li casu que yo
vell successar crear un comun platforme por Ido, Novial e Occidental,
mersí a un radical amelioration de Ido. Ma strax pos har publicat mi
unesim studies, yo devet convicter me que li idistes es solmen
reform-esperantistes e que ili ne vole li progresse. Yo devet tirar ex
ti facte li necessi consequenties e retraet del movement...
____

Tis inter noi queles unquande esset activ idistes conosse tro bon Sr.
Bakonyi por que it mey esser necessi presentar le denov a ili. In facte,
it existe poc homes a queles li movement idistic debi tant mult quam a
Sr. Bakonyi. Ma, desfelicimen por li elementes conservativ del
«Ido-movado», Bakonyi ne esset solmen un laborator ínfatigabil, ma anc
un hom con idés original. It esset pro to necessi evicter le ante que su
audaciosi propositiones de reforme riscat devenir dangerosi por li
quietitá del grand masse de adherentes queles advere fiermen usa li
parol «progresse» quam devise, ma rebelle contra li idé far ex ti
devise un practic realitá.

Li question, ca li action del progressistic elementes del movement
idistic vell finalmen har dat alquel practic resultate, have hodie
solmen un valore retrospectiv. To quo noi retene de ti action es unicmen
li scientic honestitá quel caracterisa li labor de su autores. Ili pro
to esset predestinat devenir occidentalistes: li obstinacitá del
«fideluloj» in Idonia ha solmen precipitat un departe quel anc sub altri
circumstanties vell finalmen har esset ínevitabil.

Noi saluta con joya li reintrada de Sr. Bakonyi in li movement
mundelinguistic. Il va retrovar che noi li majorité del ancian ducteros
del «Ido-movado» e condivider con tis-ci li satisfation har finalmen
trovat li camp de activitá u il va posser dar li complet mesura de grand
talentes litterari e de su vast saventie in linguistic dominia.

A.M.




## Li land in quel li fémina compra su marito

Existe ancor cert savagi regiones in queles li mannes compra li féminas
per tal o tal precie, quam li brutes. Tot altri es li casu in li
peninsul de Malacca, sur li plató de Patang. Ta it apartene al fémina
luder li rol de comprator pro que ella obtene sur li mercate un mann
contra moné.

Li custom explica se per li facte que in Patang it es li fémina quel
execute omni labores e quel talmen prende li jure selecter su marito. Ti
ocie del mann ne genite complicationes in li menages pro que li marito
ne vive in li sam cabane quam su marita e visita la solmen in li horas
quande il save que ella es ínocupat.

Durant li reste del témpor li mann mane in un grand cabane specialmen
reservat al maritos in quel ili lude, perdiente consciosimen li dota
quel su marita hat payat por le, quam anc li moné quel ella ganiat per
su labor desde su maritage.




## Li 60 annus de L.M. de Guesnet

In februar va esser just 40 annus quande L.M. de Guesnet li francesi
pionero del lingue international pro hasard posit su nase in un brochura
de propaganda in favore de Esperanto. Il ne previdet quo devet sequer.
Per li intelectu e per li cordie il esset definitivmen captet, jettat in
li lucte, un lucte por un bell ideale de fraternitá e de plu alt
comprension inter nationes.

Sr. L.M. de Guesnet nascet li 31 marte 1886 e, pos har fat secundari
studies, il comensat li studie de Esperanto li 12 februar 1906. Strax,
con nor coidealist Sr. René Isambert, il fundat li Esperanto-Grupo in
Chartres, e obtenet li Atesto pri Kapableco li 25 januar 1907.
Colaborator del Dictionnaire Français-Esperanto del Presa Esperantista
Societo, coredactor del revúe Tra la Mondo il propagat in Paris e
London, u il adheret a Ido, e creat li «Klubo Progreso» sub li pseudonim
Geo Listens. Departent in Italia, in novembre 1910, il partiprendet al
fundation del Grupo Amikaro in Biella de quel il esset secretario.
Retrovenient in Francia, il devenit un del ductores de Ido in ti land.
Secretario del «Klubo Progreso» de Paris e del Société Idiste Française,
membre del Central Comité del Uniono por la L.I. in 1912, il recivet li
Atesto por Docado in li Ido Congress de Wien in 1921 e esset presidente
del VI-im Ido congress in Praha 1926 e presidente del Société Idiste
Française in 1927.

Su adhesion a Occidental li 1-im decembre 1927 esset un fúlmine in li
idistic camp e atraet ti de mult idistes de west Europa.




Sr. de Guesnet publicat li unesim tecnical traduction in Ido *Aviacado
ed Aeroplani* de Paul Painlevé, un brochura de propaganda in francesi
por Occidental e un *Manuale de corespondentie*. Il es membre del
Senat del Occidental Union e presidente del Occidental Societé de
Francia. In 1938 il recivet li diploma de docente de Occidental. Su
profession es representante de farmaceutic specialitás.

Li 31-im marte 1946, Sr. de Guesnet va haver 60 annus. Si li viages ne
vell esser tam desfacil noi vell ear omnes a Paris por festar le e
pruvar le nor simpatie e desires de long vive inter nos. Noi ne dubita
que in ti bell die il va reciver numerosi testimonies de omni partes de
Europa e un calid mersí pro har iniciat li movement del naturalistic
lingue international in li west Europa contra omni opositiones.   Ric
Berger.


## Cultura sin terra

Desde pluri annus, on parla pri li sistema del culturas «hidroponic»,
it es del culturas in aqua. Li metode es ancian, ma ha esset explotat
comercialmen passabilmen tard, quande li Dr. Jericke provat, in
California, far inmerser li radicas del plantes in cuvettes plenat de
gravie e humidat in regulari intervalles med nutritiv solutiones pumpat
in un special cisterne. Li procede del pumpage impregna con aer li
gravie, e li grand desavantage del sistema hidroponic, to es li manca de
aeration del radicas, es talmen evitat. Li pumpage es fat med electric
motores e permisse un grand economie de manual labor.

Specialistes del Universitá de Reading obtenet, per ti nov metode, tre
bell recoltes de tomates e on previde desde nu un interessant comercial
cultura secun li actual procedes just perfinit.




## Esperanto o Occidental?



Li sequent articul es extraet de un lettre adressat de Edgar de Wahl,
ante li guerre, a un Esperantist de Brasilia. Li argumentes exposit es
sempre actual e conserva lor tot signification. Essente sin novas de nor
venerat mastro desde du annus noi livera piemen a nor letores ti
preciosi paroles de un voce quel ha forsan tacet por sempre. Sol quelc
vocabules ha esset adaptat al ortografic standardisation a quel nor
revúe obliga se conformar se por conservar li unitá del lingue.







____
It es vermen admirabil quam perfect vu ja possede Occidental. In vor
lettre yo ha trovat solmen un micri ínexactitá: Vu scri *apare* vice
*aparir*. Li unesim, de quel es derivat *aparentie*, have un
signification un poc altri quam li duesim, de quel on deriva
*aparition* e quel coresponde al sense intentionat. Do por un unesim
prova vor conossentie de Occidental es vermen excellentissim e monstra
quant facil vell esser in Brasilia li transition de Esperanto a
Occidental quel totmen ne es un projecte in discussion ma functiona nu
al complet satisfation de su usatores in li max diversi branches. Grand
changes es ínpossibil proque li fundament de Occidental es tam solidmen
basat in li comun europan parolmateriale e li leges de linguistica, que
omni arbitraritá es excludet.

Ex li paroles introductiv a vor grammatica, yo vide que vu considera
Esperanto quam ja tant expandet que su victorie final ja es absolut
assecurat. Ci yo deve memorar vos li fate de Volapük, li unesim
mundelingue. Nascet in 1881, it atinget li max grand expansion in 1888.
Tande it havet mult centenes de clubes e societés e un demí-million de
adherentes in omni landes: 33 revúes aparit. Yo self possede inter
altris un gazette demí chinesi-volapük, un revúe ilustrat humoristic
(triesim annu de aparition!), e tande ancor ne existet li fotografic
clichés usat hodie. Tal coses in Esperanto mem hodie ne existe! E
malgré omni to Volapük esset mort ja in 1890, pro li aparition de
Esperanto e provas corecter li ínsuficent Volapük. Yo self ha pervivet
ti splendid ascendentie e rapidissim decadentie. Advere li diferentie
inter Volapük e Esperanto esset mult plu grand quam inter Esperanto e
Occidental. Ma ti exemple monstra clarmen que lu minu perfect deve
desaparir avan lu plu bon. Pro to yo ne crede que Esperanto va posser
tener se contra li concurrentie de Occidental. Solmen li ínconossentie
che li publica pri li existentie e li qualitás de Occidental retarda su
victorie, ma si un die li question de un introduction oficial de un L.I.
va interessar li guvernamentes del states por electer un tal lingue, vu
posse esser cert que on ne va electer Esperanto, ínusabil por li
scientie, ma certmen Occidental. Pro quo retardar li final successe per
propagar Esperanto, si Occidental ja hodie da plu mult avantages al
usatores, essent ja comprensibil por tot hom con medial instruction in
li tot munde?

Esperanto ha realisat un important mission, conossentar li munde pri
li vivicapabilitá de un constructet artificial lingue. Mosé conductet li
hebreos til li land promesset, ma il self ne posset intrar... Esque to
ha diminuet su grandore?

James Watt ha inventet li vapormachine; esque on usa ancor su
antiquat machine? Esque vermen on va posser postular que li munde mey
acceptar ti venerabil old sistema? Ples permisser me dubitar pri un tal
possibilitá, si existe un modern presc natural lingue quam
Occidental...

Edgar de Wahl
____




## Li decovrition del radies X

Poc persones save que ti decovrition es debit al hasard. Includet in su
nigri cámera, Roentgen (1845-1923), durant que il studiat li natura de
cert radies manet misteriosi, manipulat un ecran vernissat de un
fluorescent materie.

Il passat li manu detra li ecran, volente reerecter li frame quel
vacilat. To quo il videt tande plenat le de terrore: Ne li ombre de
manu profilat se sur li ecran, ma un squelettic manu, li manu self del
Morte.

Li curiositá essente plu fort quam li stupore, li scientist retornat in
su nigri cámera e repetit li experiment. Il posset tande determinar li
causes e li efectes de it. Pro hasard li radies X esset decovrit. It es
facil lassar escapar un decovrition. Multes regarda, ma tre poc de ili
vide!

(Ex. «Terre Wallonne», trad. R. Bg.)




## Li Sol-re-sol

Inter circa 300 projectes de lingues international, quel li XIX-im secul
ha parturit, li max curiosi es certmen li Sol-re-sol. Vi quelc
informationes prendet precipue in li «Histoire de la langue universelle»
de Couturat, libre exhaustet desde 30 annus.

Li unesim autores de L.I. visat tro alt. Ili volet ofertar un lingue ne
solmen util por li relationes international, ma in sam témpor perfect,
it es fundat sur li logica. Negligent li natural lingues queles ili
considerat quam tro ínlogic, ili creat idiomas in queles chascun parol
es completmen imaginat. Ti specie de lingues, a quel apartene
Sol-re-sol, es hodie abandonat. Su ultim specimen conosset esset ancor
propagat ante quelc annus de sr. Foster, sub li nómine *Ro*.

Ti lingues filosofic, completmen artificial have li avantage posseder un
absolut regularitá, ma ili desordina omni nor customes. Sub pretexte de
neutralitá, ili in comense renuncia al paroles international
universalmen conosset, a fine ne dar plu mult avantages al Europanes e
American quam al Asiates.

Li autor de Sol-re-sol esset Sudre, professor in li celebri colegie de
Soreze in li Departament del Tarn in Francia. In li etá de 30 annus,
circum 1817, il havet li idé constructer un L.I. ne con li paroles del
national lingues, ma con li notes del musica. Li rason de ti preferentie
esset que li paroles varia de un lingue al altri, durant que li sett
notes del musica es ja expandet sur li tot terra. On deve confesser que
li idé esset ingeniosi. Sudre strax emfasat li sequent avantages: 1. Ti
sett paroles posse esser scrit sur li quin lineas horizontal del musica.
2. On posse figurar les con li 7 prim arab ciffres. 3. On posse
representar les con li 7 colores del spectre. 4. On posse designar les
tuchante per li index del dextri manu, li 4 fingres del levul manu o lor
intervalles (queles vicea li musical scale). Ti ultim avantage permisset
al ciecos e surd-mutes far se comprender in ti lingue.

Pro quo omni paroles esset format solmen ex li combination de 7 notes,
it posset exister in Sol-re-sol solmen 7 paroles de un síllabe. On
contat in it 49 paroles de du síllabes, 336 de tri, 2268 de quar e 9072
de quin síllabes.

Por far li feminine, Sudre imaginat repetir li vocale del final note:
sisol (senior), sisool (seniora). Por far li plurale il repeti li
inicial consonante del final note: dofaa (ella), doffaa (ellas).

Li conjugation es fat per li medie de auxiliares indicant li témpor e li
mode. Ti auxiliares es dodo por li imperfecte, mimi por li future e
solsol por li imperative.

Li contrarie es expresset renversante li órdine del síllabes: Si Deo es
dit domisol, Satan deveni solmido, lu bon = misol, lu mal = solmi.
Sollasi (ascender) deveni silasol (descender) por li contrarie.

Per ti medie Sudre naturalmen alevia un poc li memorie. Regretabilmen
mult contraries es vermen tro arbitrari. Por exemple bon véspere es dit
misi, e bon jorne: simi, ma it sembla que li ver contrarie de bon jorne
es preferibilmen bon nocte!

Ma sovente paroles invertet ne es contraries, quo posse geniter
miscomprenses. Por exemple: dosidomi (legume) collide con misosido
significant sacrificie.

Pro li povritá del síllabes it eveni frequent e ínevitabil conflictes in
li sam frase. Secun li maniere cupar li paroles li frase have pluri
senses. Exemple: famisi domido = portar li universe. Fami sidomido = ti
plazza. In francesi on conosse li singulari casu de du contrari
expressiones *la symétrie* e *l'asymétrie* queles in audition es
absolutmen simil. Ti casu es, noi crede, unic in francesi. In Sol-re-sol
it es in contrari tam frequent que Sudre esset obligat recomandar al
adeptes bon separar li paroles parlante, quo devet esser íntolerabil pos
quelc témpor.



Quam omni altri lingues filosofic (vide Ro) li Sol-re-sol provat
classificar omni homan notiones per secies de paroles. Talmen faladore =
navigar, faladomi = spacie, faladofa = milie, faladosol = remar. Ma on
strax constata que li logica ne regna in ti combinationes: li
*spacie* e li *milie* ne es special al mare e dunc apartene anc a un
altri gruppe. Li classification adoptet, in omni casu, es arbitrari e ne
posse haver un ver utilitá.

Adplu li medies utilisat de Sudre por expresser omni homan idés solmen
per síllabes es ínsuficent. It es ínpossibil ear tre lontan con li 7
notes in li expression del pensada. De ti lingue con 7 síllabes resulta
un fatigant monotonie quel deveni bentost íntolerabil.

E tamen ti primitiv lingue recivet, ante mem esser finit, numerosi
oficial aprobationes. Felici epoca u li inventores de lingue
international esset elevat sur un pedestale strax pos har signat un
manuscrite!

Sudre presentat su labor ancor íncomplet al Academie del Bell-Artes de
Paris (1827): poy il perfectionat it sin cessa. Ye su morte (1862) li
vocabularium ne ja esset printat. It esset publicat de su vidua solmen
in 1866. Interim it hat recivet li max alt e max flattosi aprobationes,
de successiv comissiones del Institute de Francia in queles trovat se
Arago e Prony, de musicantes quam Cherubini, Auber, Boieldieu.

Anc li ministre del guerre, pos un raport de un generale, concedet un
recompense de Fr. 60.000.— a Sudre, summa quel advere nequande esset
versat. Ti recompense esset tre regretabil, nam li inventor poy credet
que il esset victime de un cabale e solicitat omni species de apoyes por
obtener li moné quel il pensat esser debit a su genie.

It es probabil que si li guvernamentes interessat se al Sol-re-sol it es
pro que ti lingue posset anc servir al optic comunicationes por grand
distanties. Li idé transmisser long textus per li medie de 7 combinat
síllabes devet naturalmen seducter li militari autoritás. Quam li Morse,
nascet presc in sam témpor, permisset transmisser omni textus solmen per
du signes, li punctu e li tiré, in sam li Sol-re-sol permisset
coresponder con quelcunc nation med 7 síllabes ja universalmen conosset.

In li exposition de 1855 Sol-re-sol recivet un recompense exceptional de
Fr. 10.000.— Plu tard Victor Hugo, Lamartine e Alexandre de Humboldt
laudat it. Sudre esset presentat a Napoleon III e li francesi imperator
invitat le experimentar su metode avan le.

Pos su morte, su vidua continuat li propaganda por li Sol-re-sol e
fundat li «Societé por li propaganda del universal lingue Sol-re-sol»
quel existet ancor in li comensa de nor secul. In 1902, un grammatica
del Sol-re-sol, composit de Bolesla Gajewski, esset publicat in Paris.
On posse obtener it in librería Lachatre ancor hodie.

Hodie ti lingue, li antecessor del lingue constructet, presenta solmen
un historic interesse.

Resumate de R.B.




## Li esprite del ancianes

Balzac, autor de Aristippe (1597-1654) esset malad. Li cardinal de
Richelieu demandat novas a Bautru. «Qualmen vole vu que il standa bon?
respondet ti-ci. Il parla solmen pri se self e, chascun vez, il subleva
su chapel. Omni to inreuma le.»

In scola. Li instructor questiona: «Qui esset Cristofor Colombo?» --
Margarita: «Un avie.» Li scoleros ride. Li instructor demanda la quo
dat la ti strangi idé. «Ma on parla sempre pri li... ove de Colombo.»

Che li medico. «Congestion del hépate, reumatisme, cap-dolore, e quant
old vu es, senioretta?» -- «Yo have 22 annus.» -- «E anc cerebral
amnesie.»

Consequentie. «Durant un annu, yo scrit la un lettre chascun die.» --
«E poy?» -- «Ella maritat li postmann.»




## Li melolonte

Esset li témpor del melolontes. Ili hat me mult divertisset antey, ma yo
comensat ne plu haver plesura con les. Tamen, durante que, sol in mi
chambre, yo fat mi scolari deventies con un mortal enoya, yo ne
desdignat li companie de alcun de ti animales. In veritá, it ne actet se
por me, ligar it a un fil por far volar it, ni ligar it a un litt carre:
yo esset tro avansat in etá por abandonar me a ti pueril
distractiones, ma pensa vu que to es omnicos quo on posse far con un
melolonte? Grand erra; inter ti infantin ludes e li seriosi studies de
un naturalist, existe un multitá de graduationes a percurrer.

Yo tenet un sub un renversat glass. Li animale ascendet penibilmen li
paretes por recader bentost e recomensar sin cessa e sin fine. Quelc
vezes il recadet sur li dorse: to es, vu save, un grand ínfelicitá por
un melolonte. Ante sucurser it, yo contemplat su perseverantie promenar
lentimen su six brasses in li spacie, in li espera, sempre deceptet,
acrocar se a un córpore quel ne existe ta. «It es ver que li melolontes
es stupid!» yo dit me.

Max sovente yo traet it de su penibil situation, presentante a it li
extremitá de mi plum, e to es quo ductet me al max grand, al max felici
descovrition. Mi melolonte hat acrocat se al crines del plum e yo lassat
in reprender su conscientie durante que yo scrit un linea, plu atentiv a
su factes e gestes quam a tis de Julius Caesar quel, in ti moment yo
traductet. Esque it vell exvolar o esque it vell descender along li
plum? Quant capriciosi es li hasard. Si it hat decidet li unesim
solution, yo nequande vell har intervidet mi descovrition.

Felicimen it comensat descender. Pervenit al extremitá del bec, it
plongea su caude in li incre. Strax un blanc folie... to es li moment
del max grand atende!

Li caude ariva sur li papere, deposi li incre sur su tracie, e vi
admirabil dessines! Quelc vezes li melolonte, sive pro genie, sive pro
que li vitriol desquieta su organes, releva su caude e abassa it,
avansante; it resulta de to un serie de punctus, un labor de un
marvelosi delicatesse. Altri vezes, changeante ancor li direction, it
reveni: to es un S! ... In ti vision, un radie de lúmine atinge me:

Yo posi li astonant animale sur li unesim págine de mi caderne, li caude
bon providet de incre: poy, armat de un pallie por directer li labores e
barrar li passages, yo fortia it promenar in tal maniere que it self
scri mi nómine! To necessitat du hores, ma quel chef-ovre!

Poy yo reposat un poc, aproximat me al fenestre, contemplat li paisage e
retornat a mi melolonte.

Certimen yo devet pallidijar. Li male esset grand, ínreparabil! Yo
comensat capter ti, quel esset li autor de it, e jettat it tra li
fenestre. Pos quo, yo examinat con terrore li statu del coses.

On videt un long nigri tracie quel, departente del capitul IV De Bello
Gallico eat directimen vers li levul márgine; ta li animale, trovante li
spessore del libre tro abrupti por descender, hat revenit vers li dextri
márgine; poy hante reascendet vers li nord, hat decidet passar del libre
sur li borde del incriere, de u, sur un rapid declive, it hat glissat in
li abisse, in li gehenna, in li incre, por su ínfelicitá e li mi!

Ta, li melolonte, hante ínfelicimen comprendet que it hat misviat, hat
resoluet revenir retro, e vestit in luctu del cap al caude, it hat
surtit del incre por retornar al capitul IV De Bello Gallico, u yo
retrovat it, quel comprendet nequo ex su aventuras.

Esset monstruosi macules, lagos, riveres, e un tot sequentie de
catastrofes sin delicatesse, sin genie... un spectacul nigri e
horribil!

Or, ti libre, to esset li elzevir de mi instructor, elzevir in-quarto,
elzevir rar, custosi, íntrovabil, e lassat a mi responsabilitá con li
max grav recomandationes. It es evident que mi casu esset ínsalvabil.

Yo absorptet li incre per un spongiosi papere. Yo fat siccar li folie;
pos quo yo comensat reflecter pri mi situation.



Yo sentit plu mult angusties quam remorses. To, quo terret me ad-maxim,
esset confesser li melolonte a mi instructor. De quel terribil ocul il
vell considerar ti hontosi maniere perdir mi témpor, in ti rasonabil etá
u il assertet que yo hat pervenit, e perdir it in puerilitás dangerosi e
tre probabilmen ínmoral! To fat tremer me.

Satan tande ofertat me calmantes, nam Satan es sempre ci in li hora del
tentation. Il dunc presentat me un tot litt mentie. Durante mi absentie
ti infam cat del vicina vell har intrat in li chambre e vell har
renversat li incre sur li capitul IV De Bello Gallico. Ma pro que yo ne
devet surtir inter li letiones, yo vell har motivat mi absentie per li
necessitá ear comprar un plum. Pro que li plum esset in un scaf del
chambre, yo vell har confesset har perdit li clave de ti scaf yer, in li
balne. Pro que yo ne havet li permission ear balnear, yo vell har
suposit har eat ta sin permission, confesset mi culpe, quo vell har
jettat sur li combination mult versemblantie, e in sam témpor diminuet
mi remorses, pro que yo acusat me generosimen per un erra ne fat, quo,
in mi ocules presc absoluet me.

Ti chef-ovre de combination esset tot pret, quande yo audit li passu de
Sr. Ratin, mi preceptor, quel ascendet li scaliere.

In mi nervositá, yo cludet li libre, yo reapertet it, yo cludet it ancor
por reaperter it con rapiditá, con ti espera que li macul vell parlar
per se self, e vell sparniar me li terribil embrasse del unesim
explicationes.

Sr. Ratin esset venient por dar me un letion. Sin vider li libre il
posit su chapel, plazzat su stul, sedentat se, nettat su nase. Por
conservar un tenentie, yo anc nettat mi nase, pos quo Sr. Ratin regardat
me fixmen, nam it actet se pri li nase.

In prim yo ne comprendet que Sr. Ratin sondat li intention quel yo hat
havet nettante mi nase presc in li sam témpor quam il, talmen que,
suposiente que il hat videt li macul, yo abassat mi regard, plu genat
per su investigatori silentie quam yo vell har esset per su questiones,
a queles yo esset pret responder. In fine, con un solemni ton: «Senior,
yo lee sur vor visage...» -- «No, senior...» -- «Yo lee...»
-- «No, senior, it es li cat», yo replicat.

Ci, Sr. Ratin semblat sufocat pro mi response quel aparet le trapassar
li límites del reverentie; e il semblat decider se por un energic
reprimande quande, su ocules hante cadet sur li monstruosi macul, ti
vision productet le un sursalta quel, per contracolpe, productet un
altri che me.

It esset li moment impedir li storm: «Durante, senior, que yo hat
surtit...li cat...por comprar un plum...li cat...pro que yo hat
perdit li clave...yer in li balne...li cat...»

Sam quant yo parlat li regard de Sr. Ratin devenit tam terribil que ne
plu possent resister it, yo passat sin transition al confession de mi
crímines. «Yo menti... senior Ratin... it es yo quel fat ti
malefation.»

Un grand silentie evenit.

«Ples ne esser astonat, senior, dit finalmen Sr. Ratin con solemni
voce, si li excesse de mi indignation compresse e retarda li expression
de it. Yo mem va dir que li expression manca me por qualificar vor
conduida. Vu va, senior, restar in ti chambre durante du dies por
reflecter pri vor conduida, durante que yo self va reflecter pri li
decisiones quel yo deve prender in tim grav conjuntura.»

Rodolphe Toepffer, ex francesi trad. R.B.

Nota: Rodolphe Toepffer es un celebri scritor de Geneve de orígine
german e hant vivet ante un secul. Su libres max famosi es Nouvelles
genevoises e La bibliothèque de mon oncle. Li supra raconta es extraet
del unesim libre. It es un pezze max conosset del francesi litteratura,
ne solmen in Svissia, ma anc in Francia.




## In Cairo

Li moské del flores, o El-Azhar, contene li celebri mohamedan
universitá; it esset constructet in Cairo in annu 362 del hegire (973
pos J.-C.). Deci mil studiantes recive ta li docentie de 350 professores
gruppat secun li quar ortodox sectes del Islam.




## Li max curt nómine del munde

Un Chinese habitant New-York ha devenit celebri per su nómine de familie
composit de un sol líttere. Il nomina se Senior A, tot simplicmen, e on
ne conosse altri citeane havent un tam curt nómine. Su numeró es li
unesim in li libre del telefon, e Senior A supera mem un societé de
Hudson quel, con orgollie, hat baptisat su societé «Aaaa». Sur li
ancian continente Senior A have tamen un concurrente in li person de
Senior O, quel habita Paris. Ti-ci havet li baroc idé dar a su unesim
nascete li prenómine de A, ma li civil statu ne autorisat ti demande.




## Li 450-im anniversarie del invention del italic caracteres

Li mensu februar 1946 marca li 431-esim anniversarie del morte, in
Venezia, del printator Alde Manuce, quel inventet li italic caractere,
quel li pressa e li libres usa tant abundantmen. Il esset li chef de ti
celebri familie de venezian printatores conosset anc sub li nómine de
«Aldes». Li printería quel il fundat in Venezia in 1490 devenit bentost
celebri pro su editiones «princeps» del grec e latin chef-ovres, por
queles Manuce utilisat precisimen li caracteres quel on ha designat plu
tard per li nómine de «italic» (del ancian Italia). On save que ti
caracteres, un poc inclinat vers dextri, simila li ordinari scritura. Li
present textu es just printat in «italic».




## Alongation del hom

Li sved professor Sten Wahlund ha publicat recentmen li resultate del
diferent labores relativ al acrescement del longore del homan rasse.

Il constata que, notabilmen por Svedia, li medial longore del homan
córpor augmenta desde li XIX-im secul. In li comense del XX-im secul li
medial longore del homes, in Svedia, esset 174 cm. In Norvegia e in
Finland, ti longore esset un poc minu grand e in Dania ti mediale atinge
69 cm. Li Hollandeses have un longore de 168 cm durant que in Scotland
li homes es presc tam grand quam in Svedia.

Prof. Wahlund anc constatat que antey li longore del homan córpor esset
notabilmen inferiori a ti de hodie. Li armatura conservat in li muséos
pruva que li longore del mannes esset medialmen plu curt. Del
decovritiones fat in sculpturas datant del era del petre on posse
deducter que li homes vivent in Svedia in ti epoca havet circa solmen
164 cm. Til li era del ferre li longore progresse de 2 a 3 cm por
restar stationari til li medie del XIX-im secul. Omnicos fa creder que
ti longore, desde li medievie til li medie del ultim secul, monstra un
tre levi regression, m apoy un realongation evenit por atinger 165 cm
in 1840, 168 cm in 1870, 172 cm in 1914 e nu 175 cm.

Prof. Wahlund opine que ti augmentation del longore homan es debit a un
standarde de vive plu alt, ma egalmen a un amelioration del relationes
inter li diferent partes del land. Li factor «hereditá» per mixtion
del population influe favorabilmen sur li statura,  e to in un mesura
plu grand quam antey.

Paralelmen al augmentation del longore eveni un alongation medial del
vivedura. In li unesim demí del XIX-im secul, li medial vive esset 47,8
annus. Ti mediale ha progresset fortmen por atinger 72,2 annus in li
periode de 1931 a 1935. Ti amelioration persiste ancor. Li regression
del mortalitá proveni in prim del progresses in li social vive, poy del
medical dominia. Li límites de un medical etá ancor superiori ne es
ancor certmen atinget.   (Ex li Terre Wallonne, transmisset de
coidealist Chabaud durant su captivitá in Germania.)




## Li depolvation per li vacuitá

In li etá de 70 annus, Mr. Cecil Booth directe sempre li British Vacuum
Cleaner Company, quel il hat creat ante 44 annus, pos har fat brevetar
su aparate de nettation per aspiration. Habil mecanico, Sr. Booth hat
constructet, in li etá de 25 annus ja, li celebri grand rotes de
Blackpool e de Paris.

Un poc plu tard, il videt in un music-hall un sistema de depolvation per
li medie de compresset aera, ma li porve, chassat per li currente de
aere, volat partú exceptet in li bux quel devet reciver it. Tande Booth
havet li idé proceder inversimen, aspirante li polve vice projecter it
e, in 1901, il obtenet un brevete por su *vacuum cleaner*.

Li comenses esset desfacil: li electricitá essente tande poc expandet in
Anglia. Booth montet su aparate in un furgon traet de un cavalle.
Quande, del strade, il fat actionar su machine, li popul amassat se, li
policie intervenit, li cocheros de fiacre plendit, diente que li aparate
paventat li cavalles; pro to Booth esset, in poc témpor, amendat pro
contraventiones.

Il ne lassat se descoragear pro tam poc e, in 1902, just ante li
coronation de Edwar VII, il esset li sol quel pervenit nettar completmen
li grand tapete del abatia de Westminster, quel on ne successat depolvar
altrimen. In li sequent annu, li rey fat installar *vacuum cleaners*
in Buckingham Palace, e in li castell de Windsor. Subitmen ti aparates
devenit apreciat, tam mul/t que damas del alt societé dat tés e dinés
vacuum!!

Ante li guerre de 1914 li aparates de Booth extraet 26 tonnes de polve
del Crystal Palace, fante haltar un epidemie de meningite
cerebro-spinale quel hat expandet se inter li homes del naval reserve
logiat in ti dom. In 1938 plu quam un demí-million de vacuum cleaners
existet in Anglia.




## Bibliografie

BERGER R.: L'Occidental en 5 leçons just aparit in li medie de januar
1946. Ti brochura contene 20 págines con covriment. Chascun letion
comprende quar págines. Ti reedition esset considerabilmen inrichat,
completat e ameliorat. Precie Fr. -.80 sviss afrancat.

MATEJKA A.: Wörterbuch Occidental-Deutsch und Deutsch-Occidental, 152
págines, formate Cosmoglotta esset editet in li fine de 1945. Ti ovre es
li unesim del serie del dictionariums queles noi intente publicar. Noi
gratula A. Matejka por li patientosi labor quel representa ti libre. It
contene circa 5000 radicas Occidental e li traduction de plu quam 10.000
paroles german. It ne deve marcar che coidealistes queles conosse li
german lingue. Noi mem constatat que it es anc extrem util a
coidealistes queles ne conosse german, nam it contene un grand númere de
paroles con lor derivates. Ex.: plant/e, -ar, -age, -ation, -ator
Pflanze.

Precie: Brochat Fr. 5.— sviss. Ligat per toale: Fr. 7.50 sviss.

MATEJKA A.: Noi rememora anc li Vollständiger Lehrgang der
internationalen Welthilfssprache Occidental in 20 Lektionen, editet in
1942. Precie Fr. 2.50 sviss.   F.L.




## Cosmoglotta

Li membres del Occidental-Union es informat que lor contribution es
includet in li custa del abonnament. Talmen li abonnatores a Cosmoglotta
posse devenir membres del organisation international per plenar li carte
de adhesion, quel ili deve demandar che li Institute Occidental.

In 1946 va aparir 4 numerós printat e 8 poligrafat.

Li abonnatores queles desira reciver suplementari numerós printat es
petit demandar les che li administration por li precie de sv. Fr. -.50
numeró.

Ples anc demandar nos li gratuit materiale por includer in vor lettres.
Ne oblivia que vor personal propaganda da li max bon resultates.


## Abonnament a Cosmoglotta (12 numerós)

Sv. Fr. 5.50 (simplic: 1 ex.); sv. Fr. 9.50 (duplic: 3 ex.); sv. Fr.
13.50 (abonnament de propaganda: 5 ex.).

Sv. Fr. 1.— = Fr. 28.— francesi = 0,25 dollar = 0 s. 8 d. = Kr. 1.—
sved.




# Cosmoglotta B 80 (apr 1946)

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat   Tel. (021) 9 56 56    April 1946 -- Nró 80 (3)


## Sensational nova!

Li 30.4.1946 recivet li information que sr. de Wahl
vive in Tallinn!


## Li movement mundlingual in anglia

In li ultim numeró de PROGRESO, li organ de nor confratres idistic (tom
XXI, no. 2, julí -- dec. 1945), sr. Heinz Jacob, secretario del «Uniono
por la Linguo Internaciona», publica un tre interessant e bon
documentat articul intitutat «La helpolinguala ideo en Anglia» (li idé
del lingue auxiliari in Anglia). Ti publication, quel céterimen distinte
se per un atitude remarcabilmen neutral (benque, adver, de Occidental es
mentionat solmen un vez li nómine), merite esser portat al conossentie
del Occidentalistes. Pro to yo va traducter ci su max important
passages, con quelc remarcas additiv.

____

Durante que li guerre esset in su fase max feroci, eminent persones
ocupat se pri questiones del futur interrelationes del nationes e provat
previder li form del munde futur quel va aparir pos li destruction del
anihilant forties del fascisme. Un del questiones max sovente discusset
desde 1942 til hodie es ti quel ocupa nos mundlinguistes desde mult
annus: li problema del intercomunication transfrontieral. Yo va provar
resummar ci, tre brevimen, li max important evenimentes.




In octobre de 1942 li comité por posguerran education universitari del
British Association for the Advancement of Science (Association
Britannic por li Progress del Scienties) pledat, in un preliminari
raport por li solution del question de un lingue comun e recomendat que
li studiantes de omni landes mey aprender un lingue artificial. Li
raport mentionat li possibilitás de Latin, Esperanto e Ido, sin
expresser un opinion pri li lingue max apt por selection. In novembre
del sam annu li presidente de ti association, Sir Richard Gregory, Bt.,
F.R.S., pledat similmen in un discurs córam li association del
bibliotecarios tecnic, e ti discurs esset publicat in li presse con su
complet textu. Li parte ocupant se pri li lingue international esset
reprintat, con li permission del autor, per li Ido-Societé anglesi sub
li titul «A World Language» (Un Lingue Mundal). In ti témpor
li influentie de Basic English esset fort, e in li redaction final del
raport del comité educational li valore de Basic English apu li lingues
artificial esset emfasat. Basic English esset considerat quam tip de un
lingue auxiliari, destinat al victorie final precipue pro li influentie
cultural de Anglia, e quam medie por li aprension del classic anglesi.
Null definit recomendation esset formulat per li comité, quel consistet
de plu quam triant lectores e professores de universitás.

Li ministres del education public del Alliat Nationes tenet un
conferentie in 1942 in London por discusser li question de un lingue
auxiliari, e pluri favorisat Basic English. Li conclusiones, queles
esset formulat, támen rejectet Basic English, ma rejectet anc li lingues
artificial. On ne posse támen considerar ti quar conclusiones quam
final, nam ili apen changea li statu quo de ante li guerre. Ti
conclusiones esset: (1) que anglesi o francesi mey esser introductet in
li classes superiori del scoles elementari; (2) que li instruction in
anglesi mey esser intensificat in omni scoles; (3) que anglesi e
francesi mey esser usat exclusivmen in conferenties international e que
omni publicationes (libres, jurnales, raportes etc.) destinat a
circulation international mey esser editet in anglesi o francesi o mey
adminim contener resummas in un de ti du lingues; (4) que ti decisiones
mey esser comunicat al anglesi-parlant landes, por que tis-ci introducte
reciprocmen francesi in lor scoles elementari. Ti recomendation esset un
compromiss quam demonstrat clarmen prof. J. Timmerman, li ministre de
education de Belgia, in un conferentie del association del professores e
lectores universitari evenit in Oxford in julí 1943. Il aconosset li rol
important quel anglesi lude, ma emfasat li necessitá continuar li
sistematic studies del lingues artificial.
____

Sr. Jacob scri: «Li famosi Harvard-discurs del Prim Ministre anglesi,
sr. Winston Churchill, in 1943 enormimen vivificat li interesse general
in li problema del lingue international. In septembre de 1943 il
anunciat li formation de un comité guvernamental por li studie del
question del introduction de Basic English quam lingue international.
Mult jurnales discusset li possibilitás de Basic English, quelc de les favorisant
su introduction in li scoles, ma multes fat oposition. Mult comentaries
esset interessant e pruvat un bon information, e plures esset mem
amusant, demonstrante li ínperfection del lingue proposit.»




Ex li poc exemples dat per sr. Jacob de ti comentaries resulta que li
criticos aconosset li necessitá de un lingue international, ma pruvat
que Basic English es ínapt por ti scope. Un de les ridiculisat it pro li
«perdit
verbe» (on save que Basic English contene solmen 18 verbes). It es
natural que anc li Societé por Pur Anglesi oposit se a Basic English,
diente que ti idioma vell destructer li puritá del lingue. Ma un lector
del universitá de London dit a sr. Jacob: «Ples ne joyar tro mult pri
li atitude de ti gruppe, nam it va anc oposir se a un lingue artificial
si ti-ci 'menacia' esser realmen introductet.» Céterimen, in contrast
a altri landes (p.e. Svissia!), mem li recomendation per sr. Churchill
fat poc impression in Anglia. Sr. Jacob scri: «Li comité ministerial
recomendat al British Council, li organisation cultural laborant in
contacte con li guvernament, al consules, al B.B.C. e altri
organisationes, auxiliar materialmen li difusion e introduction de Basic
English, un recomendation quel esset realisat solmen con mi-entusiasme e
sin insistentie e solmen durante li unesim mensus pos su publication.»

On posse adjunter ci que un de nor coidealistes, quel hat petit li
Legation de Grand-Britannia in Bern misser le materiale por li stude de
Basic English, recivet li response que li legation self ne esset in
possession de tal materiales, e que sr. N.H. Divall, li secretario del
Britannic Association por Occidental, scrit me: «It es anc mi opinion
que it (Basic English) es max desfacil por un anglesi-parlante, e in
facte yo conosse nequi quel posse parlar ti lingue. Li grand publica
save poc pri li sistema, e yo ne pensa que it va concurrer seriosimen
nor Occidental. Támen it es necessi dir que sovente on incontra persones
(queles self ne ha studiat li afere) pensant que li solution definitiv
es Basic English, e dunc it impedi nor propaganda, proque noi deve
convicter tal persones pri li factes.»

Sr. Jacob ancor raporta: «In may de 1943 noi audit pri li morte de
professor Otto Jespersen in li etá de 83 annus. Jespersen havet e have
un grand reputation in Anglia quam eminent gramatico e linguist de
anglesi, e li Ido-Societé anglesi profitat de ti ocasion por amemorar al
publica su valorosi contribution al solution del problema interlingual.
Un brochura de 32 págines esset inviat a pluri millenes de docentes,
lectores e professores de universitás, e li mult responses recivet
monstrat li interesse in persones queles til tande ne ja hat ocupat se
pri li question.»

It es tre regretabil que noi Occidentalistes ne ha pensat a un action
simil, nam certmen noi posse revendicar por nos ti grand interlinguist
con mult plu bon jure quam li Idistes: un del patres de Ido e plu tard
creator de Novial, Jespersen hat plu e plu alontanat se de Ido e mem del
original form de su propri Novial, e in sam mesura aproximat se a
Occidental. Forsan il vell bentost ancor har fat li ultim passu: adherer
a Occidental.



Li paragraf final del publication de sr. Jacob explica: «Li tendentie
pruva clarmen que li max valorosi interessates veni ex ti circules
queles noi sempre provat ganiar; ili ne prende interesse in un pret
sistema, ma desira explorar li materiales acumulat e usar les por plu
scientic studies, por trovar factes e arivar a conclusiones queles es
totmen líber de prejudicies e del entusiasme de ne-critic adherentes. Li
maniere in quel noi omnes, Esperantistes, Idistes, Occidentalistes,
Novialistes e altres, conducte nor propaganda por advocar solmen *nor*
sistema es detrimentosi e ne ducte al success. Támen, in retrospection
li argumentes grammatical inter li adherentes del divers sistemas
contribuet al avansament, clarificant mult punctus e principies. Til nu
li question de un lingue comun ne es un branche de studies in li
universitás, e li responsabilitá por su developament dependet precipue
de persones queles voluntarimen practicat un del sistemas e developat li
interlinguistica per sincer discussiones e scientic propositiones. Li
beson urgent de un lingue international, generalmen aconosset, nu fa
nascer, in li mente de mult eminent persones, li question: *lingue
artificial o lingue national?*It es nor tache presentar les omni factes
obtenibil in form neutral e sin tendentie e talmen pruvar que un lingue
artificial -- in alquel form -- have avantages súper li lingues rassal
queles tis-ci nequande posse atinger.»

E noi Occidentalistes ne have li minim dúbit que un exámine neutral e
sin tendentie del existent sistemas de lingues artificial va convicter
omni eminent e important persones, anc linguistes de profession, del
superioritá de nor idioma. Quam sr. Jacob di tre corectmen: it es nor
tache dar a ti persones li possibilitá realmen studiar e comparar li
sistemas existent.

C.H. Pollog, Basel.


## Li max long rute del munde

Section pos section, li max long rute del munde extende su bande del
nord al sud del du Americas. It have li nómine de «Pan American
Highway» (Pan American grand rute). Su términe nord es in Fairbanks,
Alaska, e su términe sud in alquel loc in Patagonia.

Comensat in 1924, it es perfinit de Fairbanks til li sud de Mexico. Su
section in construction, quel presenta max mult desfacilitás es li
section de 112 km, quel, in Costa Rica, grimpa li montes de Tenmanca til
altores inter 2700 e 3300 metres. Li vide al oceanes es admirabil.

Durante li guerre, li partes constructet del rute permisset mantener li
trafic inter li du Americas, trafic menaciat del german submarines.

L.M.G. (Paris)




## Un conflicte providential oposi milliardes de combattentes desde milliones de annus

Ples imaginar que, in un sol die, omni granes productet del vegetales e
omni oves posit del insectes exea. Tande ne plu vell posir se li
problemas del atomisme, pro que li hom, ti malin animale, vell cessar
exister per un sol colpe.

Li superioritá del insectes súper li altri species de animales proveni
de lor íncredibil possibilitás de adaptation e de resistentie. Ili vive
in li desertes, u li temperatura atinge 70° ye li nivell del suol; ili
vive in li regiones u li temperatura torna circum 0° (centigrad).

Hemipteres vive in li superficie del mares tropical, ye centenes de
kilometres distat del terra. Coleopteres aquatic acte plu bon: ili
transvive pos inmersion in alcohol ye 70°. Li cianura de potassium es
solmen es solmen un trincage aperitive por quelc papiliones, e li
stagnes de brut petroleo es un moll capcussine por li larves de alquel
dipteres. Coleopteres transvive in mobles desde deciquin annus. Li
plumbe es perforat del sirex. E si li ape-reyessa posi 3000 oves chascun
die, un cuple de alquel moscas, in li curs de un seson, vell esser ye li
orígine de un familie representat per un ciffre sequet de un sixantene
de nulles si ne vell exister li misparturition e li accidentes del yun
etá.

In li comensa vivet... li insecte.

Li entomologs, con stupore, ha decovrit fossiles de aracnides o de
insectes in li strates de terrenes max ancian del historie del terra. Un
exemple tre celebri es ti de un cert scorpion trovat in tri exemplares
(Scandinavia, Scottland, U.S.A.) quel, benque contemporan del surrection
del continentes, ne es pro to minu sentibilmen identic a tis de nor
epoca. Talmen, li aparition del insectes (e, ante ili, del aracnides),
sur li glob, vell retroear til plu quam 500 000 000 de annus, contra que
ti del hom vell retrodatar ad-maxim de 500 000 annus.

In ti conditiones, vu va dir, qualmen explicar que li insecte ne ha fat
li terra ínhabitabil por omnicos quo ne es it-self?

Li munde del insectes es eternalmen in statu de guerre. Martin-avies,
alaudes, hirundes, parus, turdes, piscos, merles, silvies, sturnes, es
grand «mantentores» del landes in queles noi habita. Formicas, moscas,
mosquitos, locustes, erucas vell esser sol, sin ili, por popular li suol
de nor landes.

Li rey-avie manja in 24 hores 69% de su brut pesa. Du parus, in li sam
témpore, absorpte 187 pupas de papiliones pos har extraet les de lor
cocon.



Un nestade de rey-avies morta chascun annu plu quam tri milliones de
insectes e de larves.

On ha trovat 500 mosquitos in li stomac de un capri-mulge, 250 erucas in
ti de un cucú. Noi mey raportar li present anecdote de quel Frederico
II-im, li amico de Voltaire, li filosof-monarch, esset li heróe: havente
su reyal sentimentes aflictet per li spectacul de sparros queles gustat
su cereses, il promesset un recompense se six pfennigs a quicunc vell
liverar le du capes de ti volatiles. Li villagesos actet tre
voluntarimen e li prim annu, li Tresor payat mill thalers, li  duesim
cent e li triesim deci. Li quaresim annu, li State payat nequó. It ne
plu existet un sparro in Prussia. Ma li legiones de erucas covrit li car
ceresieros; árbores, messones, omnicos esset devorat. To causat un
revolution. Frederico comprendet su erra e payat six pfennigs chascun
pare de sparros quel on importat de extrania.

Marcel ENSAKO

(Autorisat traduction del semanale francesi «ACTION» No 74 del 1.2.46,
Paris. Traductor: W. Gilbert.)


## Li electric cocinator, un sviss invention

Li unesim demonstrationes de cocine per li electricitá evenit in li
Exposition universal de Chicago, in 1893, sur un electric cocinator
constructet de un Svisso, fundator de un fabrica in li canton de Zürich,
fabrica quel ne plu existe hodie.

It es probabil que it es li sam cocinator, quel esset presentat li
sequent annu in London, fat ta sensation e ocupat li cronica del epoca
pos un memorabil banquette in quel omni manjage hat esset cocinat per
electricitá.

Li unesim practic aplication de ti mode de cocination esset realisat in
1900 in li buffetes del station de relvias de Jungfrau, quel on hat just
inaugurat.

Quar annus plu tard un sviss hotelero con modern idés seductet de ti
novitá, fat proceder al complet electrification de su cocine in quel on
installat ne solmen 2 electric cocinatores con forne, ma du grilles, un
calentant scaf, un fritor e mem un machine por rostar li café. Quar
electric aqua-calentatores con global contenentie de 1600 l. distribuet
li calid aqua in li cocina, in li lixive-cámera, in li balne-salas e in
li closetes. Un forne de 12 kilowatts servit por li cocination del pane
e del pasteteríe. Ad-ultra, pro que omnicos hat esset previdet, portativ
radiatores assecurat li calentage. Dunc li unesim hotel completmen
electrificat data de 41 annus e li installation esset confidet al
inventor del electric cocinatores.

(Ex li Revúe de Lausanne, 1945, trad. R.Berger)




## Pro amore al musica

Esset li duesim die desde que yo hat luat un chambre situat in li prim
etage de un micri dom del village. Li grand cité ne distat mult, ma on
posset atinger it in curt témpor solmen per tren.

Hodie, pos har finit mi deves professional ye quin horas in vésper, yo
laborat un poc in li jardin, u yo possedet du bedes e cultivat legumes.

Ma ye quin horas e demí yo devet cessar. In li teatre del cité on
representat mi opera de predilection «Li fortie del destine». Li
billete de intrada ja esset in mi tasca, e qui conosse li efecte del
musica va comprender que li vésper iminent fat palpitar mi cordie.

Yo reintrat in li dom. Mi chambre esset separat del habitation de mi
patrona, e omni portas eat al vestibul. Li patrona e yo hat convenit que
in casu que yo vell trovar me éxter, ella mey cluder mi chambre, pro que
habitualmen yo havet li clave sur me. Ma ti-ci vez yo hat lassat it in
li dom. It semblat me self-evident que, durante que yo laborat in li
jardin, li seniora vell vider me. Tamen yo restat ínremarcat de ella. E
nu, havente di intention cambiar veste por li teatre, yo trovat li porta
cludet. Yo frappat ye li adjacent portas e sucusset les: cludet anc ili.
Dunc nequi present, e yo videt me excludet del chambre. Ne esset témpor
a perdir. Yo reflectet: si li necessi preparationes ne plu es possibil,
yo va ti atinger li tren ni audir li ópera expectat de me ja desde quelc
annus. Qual ínconvenente!

Pos tormentar mi cerebre yo captet un idé. Li fenestre del chambre esset
apert. Qualmen, si on vell intrar ta per un scale? Alor yo vell posser
cambiar veste, rasar me, prender mi supé e interim li patrona vell
revenir del cité.

Proxim me existet un restaurante, li proprietario de quel ja conosset
me. Yo eat strax a il e confidet le mi chagrine. Fortunosimen il havet
un scale quel il prestat me con plesura.




Providet per ti utensile yo retornat al dom del patrona. Haltante in li
jardin, yo apoyat li scale contra li mur, talmen que li parte superiori
tuchat mi fenestre. Ma un cert dangere fat se remarcar. Li scale
chancelat. E sub me, apu li dom, li suol esset pavat. In ti moment
aparit un vicina, li habitanta del terr-etage. Yo explicat la in poc
paroles li situation, e li fémina afabilmen auxiliat me, subtenente li
scale. Yo comensat ascender... Omnicos eat bon, til quande yo arivat al
apoy del fenestre. Ci esset du pottes de geranies e un micri grate
destinat a impedir lor cadida. Ili mettet me in alquant embarass. Tamen,
aplicante omni forties ye supermontat
li obstacul per un sol colp, benque li grate tordet se sub li póndere de
mi córpor e surtit ex li mur u it esset fixat. Un del flor-pottes cadet
e ruptet se infra sur li pavament.

-- To fa necos, senior, criat li fémina observant con vivid atention ti
representation acrobatic. -- Plu bon que li pott es perdit quam vu! --

Apen mi pedes plazzat sur li planc-suol, yo tornat me, e regardante tra
li fenestre por mersiar li fémina, yo videt la currer circum li angul
del dom, e in un sol moment ella esset desaparit.

Quelc persones curiosi hat monstrat se, queles visibilmen ne comprendet
li eveniment. Ili esset extrem stupefat vidente que in plen die un hom
penetrat in un habitation tra li fenestre. Yo regardat les
superficialmen sin tornar a ili plu long atention.

Tande, con un sospire de aleviament yo prendet mi fest-costume ex li
scaf e mettet it por aparir tam elegant quam possibil. Poy, rasante me,
yo audit un bruida sempre augmentant quel venit del strade, simil a ti
quel es productet per un ínquiet masse de homes. -- Quo importa me li
aferes del village? yo pensat, mem ne tornante un regard vers li
fenestre. E yo continuat juir in antey li passionat scenes operal.

Yo regardat me in li spegul e trovat mi facie satisfant.

Interim crescet ancor plu li murmurada avan li dom. It semblat un
descatenat inferne. Ja yo decidet levar me e spectar; ma in li sam
moment fat se du fort colpes al porta.

-- Strax aperter! criat alqui vocosimen.

Yo hastat por obedir al ordon. Quo? Esque li dom brulat? Null odore de
incendie esset perceptibil...

Avan me stat li gendarme del village. Su ocules perforat me. Detra le
sur li scaliere, yo videt capes de paisanes curiosi e terrificat.

-- Quo vu fa in ti-ci dom? questionat me severmen li functionario.

-- Yo ha luat li chambre.

-- Desde quande?

-- Desde yer!

-- Vu ancor ne anunciat vos al autorités. Pro quo?

-- Yo va far it deman. Hodie yo ne havet témpore.

Yo presentat mi passport. Li gendarme examinat it, e tenente it ancor in
manu, il continuat li interrogada:

-- Ma quo ha fat vos ascender sur un scale? Omni gente honest usa li
porta por intrar in un chambre.

Yo explicat le mi motives.



Il escutat me e sucusset íncredacimen li cap. -- To vu mey dir a qui vu
vole, ne a me. Vor motivation ne es acceptabil, pro to vu deve sequer me
til que noi va har aclarat li afere.

Ne restat altricos quam obedir.

Ma subitmen sonat in li vestibul un passu quel avicinat se... It esset
mi retornant patrona. Informat pri li eveniment, ella criat:

-- To es nor locatario! Il habita che noi desde yer. Il es un honest
mann, pri to vu posse esser cert. Lassa le in libertá, yo peti vos.

Poy fat se audir li restaurator:

-- Il venit a me prender li scale, quel yo ne posset refusar le. Yo
conosse bon ti senior; il es digni de fide.

E finalmen adcurret li vicina del terr-etage:

-- Yo hat tenet le li scale, por que il ne mey cader... Il ne volet
expectar li retrovenida de su patrona, proque importat le tro mult ear
punctualmen al teatre.

Omnes eclatat in rise. Li gendarme excusat se, restituente me li
passport e foreat, durante que li masse comensat disperser se.

Original historiette de A.E. Cortinas.


## Li fluctuationes de precies del post-marcas

Li post-marcas nequande conosset tam alt precies quam in ti ultim annus.
Pro li considerabil augmentationes de precies evenit, precipue in mult
landes ocupat e sur li nigri mercate, li opinion tende a prevaler che li
colectionistes que li actual valores va restar definitiv. To sembla just
til un cert gradu. Tamen on lee in li prefacie del «Catalog Muller»,
editet de Ernest Muller, in Basel, por 1944, que li precies ne posse
continualmen elevar se. E li catalog de 1945, in facte, inregistra 1224
majorationes de precies contra 139 diminutiones, contra que li
evaluationes por 1944 indicat 1382 majorationes contra 42 diminutiones.

Li perspective de ínmobilitá e de regression in li movement del precies
depende in grand parte del general mundal situation, ma anc del númere e
del interesse del nov emissiones.


## Un fatal machine

In 1579 li Consilie municipal de Dantzig condamnat al morte li inventor
de un machine por texter, sub li pretexte que su invention «hat jettat
un criminal perturbation in li fabrication e li comercie del stoffes».




## Cronica


### Anglia

Nor anglesi coidealistes continua editer li «International
Memorandum», revuette mensual del Britannic Occidental-Association.


### Bulgaria

Lettre de Bulgaria:

____
Pos mult annus de silentie yo denove posse
informar vos que yo hodie es li sam fervent adherente del lingue
Occidental e que in future yo va laborar in propagar it. Leente li
ancian cadernes de Cosmoglotta yo admira li genial ovre de Wahl, quel
pro su importantie posse esser comparat al ovre de Gutenberg. Ni
Esperanto, ni alcun altri sistema de un lingue auxiliari posse luder ti
rol in relationes international pro lor constructiones artificial,
queles ne es conform al spíritu del vivent lingues.

Yo es un simplic ovrero e yo save li lingues Esperanto e Ido, ma malgré
mi perfect saventie del unesim, yo ne posset profitar les quam
Occidental quel presenta un excellent didactic valore. Malgré que yo
parla bulgar, quel es un lingue slav, yo posset constatar que Occidental
have un spíritu plu conform a ti de mi lingue matrin. In lingue bulgar
existe un grand stock de international paroles queles es submisset just
al regules grammatical de Occidental. Pri to yo fat un discurs ante
quelc annus in li societé del esperantistes in Sofia. E quant plu mult
yo aprofunda me in li saventie pri Occidental, yo vide in it li unic ver
solution del problema interlinguistic. Pri ti tema, in future, yo
intente scrir un articul in Occidental, monstrante li superiori qualitás
de it e su ínspuperabil didactic valore por nos, li Bulgares.

Ples acceptar, estimat coidealist, mi confirmationes in mi sinceritá e
mi firm vole e desire laborar por nor sublim ideale *al servicie del
homanité*. Sempre adavan! Salutationes a omni coidealistes in Svissia e
in li tot munde

vor Petro V. Dimitriev, Bulgaria.
____


### Germania

Noi finalmen recivet novas de nor colaboratores german de ante li
guerre. Sr. Willy Mildebrath (adresse: Stralauer Allee 23 a, Berlin
0.17) scri nos li 31.3.46 que il es in bon sanitá e que il desde nu
posse recomensar laborar por Occidental. ma in li german ranges mani
colaboratores manca, in prim Dr. Peipers in Köln quel morit in 1944. Sr.
Mildebrath self translogiat de Bernau a Berlin, u, il di, «nor nov
movement por Occidental va trovar un gross dominia de activitá».
Regretabilmen mult materie de propaganda esset destructet durante li
guerre.


### Italia

LI semanale Il Progresso, publicat in Roma, contene in su numeró del 21
januar



(págines 35 e 36 manca; fine del numeró por april.)


# Cosmoglotta B 81 (may 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat    Tel. (021) 9 56 56    May 1946 -- Nró 81 (4)




## Li preposition

Li corect usation del prepositiones constitue un del max grand
desfacilitás in li aprension de lingues foren. Li cause es que un sat
grand númere de prepositiones (e inter ili just li max usual) covri un
multitá de senses e que adplu it existe solmen un minimum de congruentie
in lor usation per li diversi lingues vivent. Un long practica, basat
sur assidui letura de modellic prosa es necessi por arivar a un
resultate alquant satisfatori in li practic usation del concernet
lingues.

In un lingue international li desfacilitá es ancor augmentat per li
facte que in manca de un tradition fundat sur li bon usage, noi have
null practic medie por clarmen determinar li «corect» preposition quel
deve esser usat in casus u li lingues vivent ne interconcorda. In nor
lexicos, noi deve contentar nos per indicar li max current traductiones,
ma pro li absentie de exacti definitiones, ti traductiones generalmen ne
mult auxilia li aprensor.

It es li scope del present studie furnir li mancant definitiones.

Li sequent liste contene, in alfabetic órdine, li totalité del
prepositiones usat in Occidental, con indication de omni significationes
queles apare me acceptabil in un lingue international. Yo ha cuidat
rejecter in antey omni senses tro idiomatic pri queles li un o altri
lingue national da nos li exemple.

Ti liste es solmen provisori e deve servir quam base de discussion. Li
labor a far consiste in lu sequent:

1. explorar ca omni senses indicat es vermen acceptabil in Occidental o
ca noi deve supresser un cert númere de ili quam tro idiomatic.

2. Examinar ca it es desirabil completar li liste per li adjuntion de
suplementari significationes de queles li un o altri lingue vivent vell
posser dar li exemple.

3. Examinar ca cert prepositiones relativmen rarmen usat posse esser
completmen supresset.



Por atinger ti resultate yo apella al bon volentie de omni colegos
extran queles es interessat in ti question. Lor contribution al
discussion va permisser aclarar un cert númere de casus dubitabil e
eliminar in futuri mult hesitationes. Naturalmen li nov liste completat
e expurgat, quel va nascer ex li colaboration del colegos consultat, ne
va posser esser considerat quam alquantmen exhaustiv, nam cert
prepositiones admisse un sat grand númere de extensiones in sense
metaforic o per via de analogie. Ma noi va támen per ti medie posser
crear un fundament solid in ti sense que quicunc prende li exemples
ilustrativ quam modelle in su labores de redaction va esser cert scrir
corect Occidental.

Yo expresse mi anticipat gratitá a omni benevolent colaboratores e
expecta con grand interesse lor preciosi contribution al solution del
present problema.

_A. Matejka_


### Signification del prepositiones (cardinal senses)



 a:

li direction: ear a Paris

li distantie: de Paris a London

li relation: de me a te

li témpor: a six horas

li loc: al angul del strade

li scope: un arme a foy

li precie: tri horloges a Fr. 100.—

li obligation: il have mult a far

li destination: dar un libre a su amico

 along:

sequente su tot longore: il promenat along li rive

 ante:

prioritá de témpor: il departet ante minocte

prioritá de rang: felicitá veni ante richesse

prioritá de loc: ili incontrat unaltru ante li dom

Ples notar li diferentie inter:

il revenit ante du dies = il revenit pos minu quam du dies, e

il revenit du dies ante nu = il revenit du dies ante li date hodial

 apu:

proximitá: li dom sta apu li eclesia

(in sense extendet) comparation: li dolore fisic es nequó apu li dolore
moral

 avan:

prioritá de loc: il tenet li libre avan su ocules

(Li preposition *ante* posse esser usat in li sam sense)



 caus:

in consideration de: il esset impedit venir caus un grav maladie

 che:

li logí: che mi onclo

li país: che li grecos

in li categorie (classe): che li canes, on observa un grand varietá de
rasses

 circa:

aproximativmen: li distantie de A a B es circa 10 km.

 circum:

loc o movement de alquo fant li gira: li terra torna circum li sole, li
árbores sta plantat circum li castelle

 cis:

in ti-ci látere (ne trans it): Francia es situat cis di Pirenées.

 con:

adjuntion, acompaniament: il promenat con su sestra

in sam témpor: li furtard esset captet con su complice

 contra:

oposition: il luctat contra su ínamicos, il chocat contra un mur

proximitá: su dom sta contra li mi

 de:

li orígine: nascer de povri genitores

li materie: un baston de ligne

li separation: viver lontan de su patria

li autor: un libre de Tolstoy

li provenientie: un cive de Svissia

li possession: li chapel de mi patre

 desde:

punctu de departe (in spacie, témpore, órdine): desde li creation del
munde, desde li Alpes til li Ocean, desde li unesim til li ultim

 detra:

in li parte posteriori (situat in li látere oposit de ti u trova se li
vise de un person o li facie de un cose): il celat se detra li porta

sequentie: li cane curre detra su mastre

 durante:

spacie de témpor in quel alquó eveni: yo visitat le durante mi vacanties

 ex:

del interiore al exteriore: il venit ex li eclesia

materie de alquó: un vestiment fat ex lan



direction de un action: traducter un libre ex anglesi

extration: ex omni laboreros N. es li max habil *)

 *) in ti sense anc *de* e *inter* es usabil.

 except:

sub li reserve de: yo labora omni dies except soledí

 extra:

in li exteriore de...: il vivet extra su patria

 for:

ye plu a minu grandi distantie de ...: il nascet for su patria

 in:

situation de un person o cose in relation con:

li loc: esser in prison

li témpor: in minu quam un annu

li medie: perir in li flammes

li natura o statu: in li dúbite abstene te!

 infra:

situat plu bass quam: li aviones vola infra li stratosfere

 inter:

in li medie de: inter New York e Paris

in li intervalle (témpor) de: inter 2 e 3 horas

in li relationes de: conversation inter du amicos

partition: divider un heredage inter li filios

reciprocitá: guerre inter du nationes

 intra:

in li interiore de (spacie o témpore): li ínamico penetrat intra li
mures del cité, yo va retrovenir intra du hores

 lor:

in ti (-ta) moment: lor li grand guerre

 malgré:

sin esser impedit de, sin ceder: yo promenat malgré li mal tempe

 med:

con li auxilie de: med un bon instruction on va sempre successar in li
vive

 per:

instrument, medie: il gania su vive per su plum

maniere: pruvar alquó per exemples

 por:

ye li profite de: combatter por su patria

destinat a: to ne es por vu

in li loc de: departer por un altre

in favore de: cuida haver sempre li jure por te!

con li scope de: on manja por viver; on ne vive por manjar



in exchange: comprar un libre por 10 francs

in consideration de: un infante grand por su etá

durada: haver suficent moné por un tot annu

in li nómine de: il response por su patre

relatent alquó: li amore de un matre por su infante

ye li date de: il ha fat ti labor por deman

 pos:

plu lontan quam alquó in témpore: pos li departe de mi amico

plu lontan quam alquó o alquí in li rang: pos li major veni li capitano

ye li seque de: il intrat pos li chef

 préter:

passante apu e eante plu for quam: li biciclist curret préter li pedon

 pri:

concernent, relatent: noi parlat pri li guerre

 pro:

productente un cert efecte (parlante del motive): ella plorat pro joya

 proxim:

ye tre litt distantie de: habitar proxim li cité

 secun:

conform a: il esset recompensat secun su merites

 sin:

absentie, manca de persones o coses, del maniere de esser o acter: il
morit sin infantes, il departet sin har manjat

 sub:

Indica:

a) li position de un cose, comparat a un altri situat plu alt, in li sam
vertical direction: posir un taburette sub su pedes, logiar sub li sam
tegment

b) li situation interiori: posir un lettre sub coverte

c) li pesa: vacilar sub li carga

d) li dependentie: haver 100 homes sub su autoritá

e) li témpor: sub Napoleon I.

f) li reserve: sub tal conditiones

g) li aparentie: sub li forme de un parábol

h) li indication: scrir sub un pseudonime

 súper:

plu alt quam (sin contacte con li objecte): li avion vola súer li nubes



 sur:

indica li position de un cose comparat a un altri situat plu bass, in
contacte con ti-ci e in li sam direction vertical: posir un libre sur li
table

ye li superficie de: flottar sur li aqua

contra: frappar sur un incude

ye li látere de: haver du fenestres sur li strade

in un situation dominant: haver plen autoritá sur alquí

 til:

indica li ariva a un punctu final (in témpore o spacie): il eat til li
station de Calais til Dover

quel ne es preterpassat: il laborat til 10 horas

 tra:

eante de un extremitá al altri: promenar tra li campes

 trans:

plu for quam alquel determinat punctu in spacie: Lindberg volat trans li
Atlantic, Hispania es situat trans li Pirenées

 ultra:

in suplement a: ultra francesi il parla ancor anglesi e hispan

 vers:

in li direction de: tornar li ocules vers li ciel

 vi:

proxim in li témpor, to quo es present, avertiment pri quo on va dir: vi
li bell tempe!, vi pro quo vor filia es malad

 vice:

in li loc de: il parlat vice me

marcant un action contrari quel on oposi a un altri: il promenat vice
laborar

 ye:

proposition con sense índeterminat quel on usa quande null altri
convene*): ye mi astonament, il revelat se quam un stulton.

*) it es recomendat ne abuser del usation de ti preposition.




## Judicies pri li dictionarium Matejka

[quote, "Pierre Lerond, Folligny, Francia"]
____
Li german dictionarium es un bell libre. Lass nos esperar que noi va
bentost haver un simil ovre por Franceses.
____

[quote, "E. Berggren, Stockholm, Svedia"]
____
Benque minu ampli quam Gär, li lexico es li max bon editet til nu.
____

[quote, M. Martinet, Rouen, Francia]
____
Recivet li dictionarium german. It es un marvel!
____




## Qualmen E. de Wahl ha esset retrovat

Pluri vezes Cosmoglotta signalat que desde 1944 null signe de vive esset
dat de nor venerat mastre, restat in Tallinn. Pro su grand etá (79
annus) noi fortmen timet que il ne hat travivet li ultim evenimentes o
noi hat abandonat omni ilusiones pri li espera revider le. Sr. A. Z.
Ramstedt, anteyan redactor de Cosmoglotta in Helsinki, quel noi hat
petit interprender serchas pro su proximitá a Tallinn, ne successat
obtener li max micri information.

Subitmen arivat in Morges, li 30.4.46 li telegramma sequent in anglesi
«Edgar Wahl living His address Paldiski Maantee 52 Tallinn», signat
Ramstedt.

Li nova esset ínmediatmen telefonat al amicos de Svissia e insertet in
li nro de april de Cosmoglotta quel on just printat.

Li 15 may, noi recivet de sr. A.Z. Ramstedt un lettre dant li unesim
detallies ex queles noi comunica lu sequent:

____
... Yo telegrafat vos li 30.4. pro que yo just hat recivet de Edgar
Wahl un lettre expedit de Tallinn li 17 marte. ...In ti lettre, scrit
in russ, E.W. racontat su traviventies, mentionant que il hat scrit a
sr. ARZ du vezes sin reciver response, explicante qualmen on posset
inviar le Cosmoglotta e paccas de victuales, que il hat esset malad e
petit por un linea de response.
____

E sr. AZR adjuntet in su lettre:

____
Su lettre esset registrat e
probabilmen solmen registrat lettres atinge le. Concernent paccas yo
regreta que noi Finlandesos apen posse auxiliar le pro que noi self have
grandissim deficentie del necessissim coses e exporte de victuales es
pro to prohibit. Yo scrit naturalmen un response a Edgar de Wahl e petit le dar nov
instructiones quo e qualmen misser li paccas. -- Cosmoglotta vu certmen
posse misser le, ma ples far it in registrat lettres. -- Yo es inclinat
creder que on ne posse usar Occidental in corespondentie con il. To va
esser un motive por li censura intercepter li lettres. Si vu ne posse
scrir in russ, ples usar, adminim temporarimen anglesi o francesi.

Certmen vu va informar omni sviss amicos pri ti injoyant nova. It es
quasi miracul, ma sr. Wahl esset, quam yo dit, un miraculosi mann. Li
adresse de EW es: Edgar Wahl, Paldiski Maantee No. 52, Maja No. 1,
TALLINN, E.N.S.V. URSS.
____

In li nómine de omni Occidentalistes noi expresse a sr. A.Z. Ramstedt
nor emoet gratitá por su cuidas e informationes. Nu, nor mastre vive, ma
il vive solitari inter ínconossetes, sin amicos e sin parentes, e suffre
li fame. It es urgent auxiliar le e noi peti tis de nor letores habitant
max proxim (por exemple Svedie) benevoler inviar le regularimen quelc
victuales.

_Ric Berger_




## Qualmen auxiliar IALA?

In li ultim nró de «Progreso» (april-junio 1946) nor colego sr. Heinz
Jakob, redactor, parlante pri li labores de IALA, conclude declarante
voler ofertar su colaboration a ti association. Il desira auxiliar it
per «omni su medies, omni su experienties», etc.

Noi ne dubita pri li devotion de nor confratre al idé del lingue
international, ma noi regreta que, inter li principies interlinguistic
quel il propaga, trova se pluris poc defensibil e queles va plu mult
«brolliar» li afere quam auxiliar it.

Noi cita in prim li question del plurale. Presc omni lingues
international, aparit desde 50 annus, e mem ja Volapük nascet in 1880,
anc li 3 projectes elaborat de IALA, ha fat li unitá adoptente li max
international plurale per -s. Pro quo li Idistes obstina se acrocar se
al plurale per -i? Por posser adjunter li acusative per -n, secun li
explicationes de Couturate de Beaufront? Ma al diábol ti acusative. It
es li fals argumentes de Beaufront queles impedit li supression de ti
ínutil ballast in Esperanto; denove in 1907 it es ancor li sam bornat
conservatisme del sam de Beaufront, quel instigat Couturat conservar ti
acusative in casu de inversion (ergo li plurale per -i por posser
adjunter li -n) e omni to contra li consilies del linguist Meillet.
Esque hodie it ne es témpor corecter finalmen ti desastrosi erras e
concordar con li aplastant majorité del altri interlinguistes?

Un altri regretabil diversion del conception idistic es causat per li
sistema de derivation de Couturat quel, con li pretexte esser «logic»,
continua fender li capilles in quar. Quam pruva, yo cita solmen li quar
unesim lineas del sequent articul de sr. Jakob: «La studio di
konstruktita linguo, derivata del latina, esas la maxim apta metodo por
prizentar la elementala strukturo gramatikala dil vivanta lingui. Tal
kompariva studio por qua...»

Si, secun li gramatica de Ido, heredat de Esperanto, li finale -ita
expresse li passate e -ata li presente, on ne vide pro quo on ne di
«derivita» tam bon quam «konstruktita», nam li du actiones es
contemporan! On ne posse negar que li distintion inter li du species de
participies passat *es un ínutil pedanteríe* ne existent in li lingues
natural, e quel solmen complica li lingue «konstruktita» (o
konstruktata!). In omni casu li max bon maniere, por li Idistes,
auxiliar li labores de IALA vell esser strax reformar ti punctu de lor
grammatica.




Un triesim complication es causat del derivation, element-al-a e
gramatik-al-a, in quel su sufixes adjectivic es superposit (al + a)
quande un sol vell suficer, quam pretende ne sin rason li Esperantistes.
Secun li teorie
de Couturat: a = *quel es*, e ala = *quel es relativ a*. Or,
aplicante li principies de Couturat self, it sembla que it ne acte se ci
pri li «structura relativ al element», ma just li «structura quel es
un element». Ergo li Esperantistes es plu rect quande ili scri solmen:
elementa. Li distintion fat de Ido inter -a e -ala es solmen tedant e
contrari al spíritu del lingues modern. IT vell dever strax desaparir ex
un lingue international pretendent esser «max facil por omnes».

Pri li «kompariva studio» on vell anc posser epilogar. Si in 1907
nequel interlinguist savet derivar per un simplic regul li parol
international *comparativ* del verbe *comparar*, desde 1912 ti regul
admirabilmen simplic es formulat. It es astonant que 34 annus plu tard
on continua ancor usar li monstrus kompar/iva, dekor/iva, eduk/iva,
etc., ad ínfinit, quande li lingues national presenta un tam remarcabil
unification in ti dominia. Qui dunc va esser max fort? Li artificial
grammatica de Ido o li acustomation de pluri contenes de milliones de
civilisates?

Vermen it sembla nos que li perseverant labores de E. de Wahl va esser
plu util a IALA quam li trovallias de Couturat.

_Ric Berger_




## Avise

Por ilustrar un serie de documentes pri li L.I. yo besona ancor li fotos e
portretes del sequent interlinguistes. Qui posse prestar les a me por un
curt témpor? Ples adressar responses al redactor de Cosmoglotta.
Portretes desirat:

Sudre, autor de Solresol; Pirro, autor del Universal lingue;
Rosenberger, autor de Idiom Neutral; Grabowski, poet esperantic morit in
1921; Liptay, contemporan de Lott; Meysmans, de Bruxelles, Bollack,
autor del Langue bleue; Wald, autor de Pankel; Riedel e Scheffers,
autores de Uniti langue; Weisbart, autor de Medial; W. Stead, director
de Review of reviews, morit sur li Titanic; Leau, colaborator de
Couturat; Boirac, presidente del Lingva Komitato esperantic in 1907; Dr.
Javal, amico de Zamenhof.

Con premersí, Ric Berger, prof, Morges




## Concurrentie

Un deputate profita su vacanties por exercir se in hem pronunciar un
discurs.

Su can, poc sensibil al oratori arte, gruni e ulula tam mult que li
deputato ordona a su domestico jettar it exter li chambre.

-- Yo obedi a Senior, respondet li domestico, ma francmen dit, ti quel
ha comensat, es Senior self e ne li can.




## Cronica


### Francia

In seque del precedent informationes, li francesi emission del B.B.C.
London, del 11 Marte, Curriere de Europa, parlat denove pri L.I. In
comensa, li parlator leet, in Occidental, con tre bon pronunciation un
textu de L.M. de Guesnet, Paris, quel di que, por refutar li assertion
que Occidental ne es comprensibil ínmediatmen, il pruva lu contrari per
scrir directmen in Occidental. On anc mentionat un lettre de nor amico
J. Toublet de Paris. Li parlator crede que Occidental es solmen apt por
romanic popules. On citat denove lettres de Esperantistes queles di que
Esperanto esset interdictet in Germania-Austria de Hitler, du lettres de
Idistes pri li facilitá de nor lingue, e un comunication de sr. Aguiré
(Paris) pri IALA.    L.M.G., Paris.

N.D.R. in Svissia, noi bon audit regretabilmen solmen li fine del
emission por har captet it tro tard.

Un nov Bulletin occidentalistic: «Renascentie». Noi ha recivet li nró
1 (marte 1946) de RENASCENTIE, «Bulletin international por li difusion
del lingue auxiliari OCCIDENTAL (politic, social, economic)». Ti
bulletin es destinat al Occidentalistes comunist, socialist unitari,
sindicalist, antifascist. Contene: Declaration comun del du
ex-secretarios de A.P.I. -- Apell al laboreros interlinguist de omni
landes. -- Odie a Franco, solidaritá al popul hispan! -- e quelc altri
informationes. Abonnament: provisorimen líber. Redactor: W. GILBERT, 58,
Rue de la Paix, CHOISY-le-ROI (Seine), Francia. (On posse inviar moné al
Institute Occidental, Chapelle, post-chec conto 11 1969, indicante li
destination)


### Finland

De nor coidealist sr. Jussi Kainulainen in Helsinki (Topelinksenk.31 B
27), noi recivet li 29 april un interessant lettre in Occidental de quel
noi cita li sequent passage:

____
In Finland ha esset, in li ultim annus, grand regresse del vive
intellectual, anc concernent li lingues auxiliari. Ma nu on fa projectes
por reviventar Occidental ci. On deve notar pluri desfacilitás, nam
finlandesi es un lingue non-indo-europan. Presc omni términos
international desde *restaurant* til *multiplicator* es traductet in
finlandesi. *In tal casu it es natural que Esperanto, pro su logica
mecanic o naiv, seducte li intellectu litteralmen non-cultivat, dunc li
action esperantic ha ganiat terren*. Ma it es un general fenomen que ti
homes plu o minu cultivat senti antipatie vers Esperanto, e que
Occidental avigila ecó in ti-ci circules plu mult quam Esperanto.
____


### Germania

Li 1.5.1945, con li permission del alliates, nor coidealiste Mildebrath



oficialmen reconstituet li German Occidental-Federation (Deutscher
Occidental-Bund) BERLIN 0.17.


### Nederland

Noi aprendet li morte de sra N. Posthuma, li 1.6.1944, nor tre activ
colaboratora, ante li guerre, membre corespondent del
Occidental-Academie. Ella vivet long mensus in Lausanne (Svissia),
visitat nos in Chapelle, partiprendet al international reunion in Zürich
(1939) e retornat a Nederland just ante li guerre.


### Svissia

Li proxim nró printat de Cosmoglotta A, quel va aparir in medie de
junio, va esser consacrat totalmen al biografie de E. de Wahl.

Li Revue internationale de Sténographie de marte 1946 reproducte un tot
págine in Occidental, extraet de Cosmoglotta. -- Li important revúe
*Europa* publica in su ultim numeró un articul *in Occidental* pri
li desfacilitás linguistic in li parlament sviss.




## Cosmoglotta 1946

Li numerós del edition A intercala se in serie B in tal maniere que in
chascun mensu li abonnatores va reciver un numeró de nor revúe, sive A
sive B.

Pro supercargation del printería, noi devet far aparir li serie A in
marte; quam consequentie it anc va aparir in junio e probabilmen in
septembre.

Duplic abonnament e abonnament de propaganda: Pluri interessates
demandat nos liverar solmen exemplares del serie A quel es plu apt por
li propaganda. Noi acceptat ti desire e ili va reciver 7 exemplares (4 x
7 + 8 x 1 = 36 ex. por annu) por li duplic abonnament e 13 exemplares
(13 x 4 + 8 x 1 = 60 ex. por annu) por li abonnament de propaganda. Tis
queles ne concorda con ti solution es petit informar li administration.

Noi va acceptar con mersí omni remarcas o suggestiones concernent li
developament de nor revúe.




## Anuncie

Li bulletin «Lo Stenografo», Casolla postale 169, BARI (Italia) sercha
corespondentes, preferibilmen steno-jurnalistes, in li tot munde. Scrir
in Occidental.





Li INSTITUTE OCCIDENTAL, CHAPELLE (Vaud), SVISSIA, sercha un
secretario(a)
quel bon practica li dactilografie, li corespondentie (si possibil
F.E.D.-Occidental), e omni labores du buró. Cultivat persone, idealiste,
sobri, capabil, con spíritu de initiative va esser preferet. Far oferta
con curriculum vitae, foto e pretensiones.




## Association Por International Servicie (APIS)

Por li summa de Fr. 1.— sviss e plenation del carte de adhesion, li
adresse del membres es publicat in Cosmoglotta B e in li futur
adressarium. Seque li continuation del liste:

80. GILBERT Willy / 58, rue de la Paix / CHOISY-le-ROI (Seine) / Francia
/ 1912 / F.A.H. desira cor. pri organisation del propaganda in circules
comun., social., sindic. e antifasc.

212. MASCANZONI Francesco, Dr. rer. oec. / Via Calefati 27 / BARI /
Italia / corespondente / 1912 / I., Alb.A.F.G.H.Esperanto.O / des. cor.
I.Alb.A.F.G.H.Esperanto. / Tem. gen. steno, 39.40.43.49.83,
exch.pc.ill.jurn.revúes.

FRACCHIOLLA Giuseppe / Via Vittorio Veneto 16 / BARI / Italia /
cand.rer.pol. / 1921 / I.F.G.H.A.O. / A.F.G.H.I. / tem.gen. /
30.32.33.39.40.49.80.exch.p.m.05.07.

268. STRIPPOLI-MANNOLI Alfonso / Casella Postale 169 / BARI / Italia /
Prof., steno-jurnaliste, director de «Lo Stenografo» / I.F.Occidental /
I.F.Occidental / stenografie e jurnalisme.




## La question d'une langue universelle

Ti brochura de Ric Berger quel aparit in medie de may in lingue francesi
contene, in 20 págines, li responses a omni cardinal objectiones contra
un lingue universal e un resumate historic del evolution del lingue
international. It es ilustrat con numerosi dessines del cardinal
interlinguistes e bellmen equipat per un colorat covriment.

It es un excellent medie de propaganda in li landes de lingue francesi.
Precie: Fr. 0.80 sviss che li Institute Occidental.



INSIGNE

Chascun Occidentaliste porta sur su vestiment li Occidental-insigne, li
tilde in li circul sur blanc metall. Precie: Fr. 1.50 sviss.



DOCUMENT 200: Bell prospecte de propaganda.

Ti prospecte have un grandissim success: in six semanes plu quam 5000
ex. esset dismisset. Ne plu scri alquel lettre sin adjunter ti document!
25 ex. Fr. 1.—; 100 ex. Fr. 4.—.




## Contenete

- Li preposition
- Qualmen E. de Wahl ha esset retrovat
- Qualmen auxiliar IALA
- Avise
- Cronica
- Cosmoglotta 1946
- Apis
- Anuncies



Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel.
(021) 9'56'56. -- Editor responsabil: Fred Lagnel, Chapelle (Vd.). --
Cosmoglotta B es poligrafat del Institute Occidental.




# Cosmoglotta A 130 (jun 1946)

Annu XXV   Junio 1946    No 2 (130)


## Vive de Edgar de Wahl


### Yunesse

Sub li titul *Interlinguistic reminiscenties* E. de Wahl self ha
racontat detalliatmen ante duant annus (Cosmoglotta de julí-august 1927,
e januar-februar 1930) li unesim part ed su vive. Noi resuma in quelc
lineas ti tam interessant autobiografie:

Ja in puerin etá de Wahl havet li idé constructer un lingue. Por su
ludes de american indianos il conceptet un special jargon quasi indian
con un grammatica extraet de grec e estonian!

In li universitá de St. Petersburg il studiat in prim linguistica, ma
desirante consacrar se al marine il continuat con matematica, astronomie
e fisica, e poy denov con lingues: antiqui egiptian e hispan. Desde li
triesim annu universitari il anc studiat in li Academie del Artes.
Probabilmen a ti triplic education, scientific, litterari e artistic, de
Wahl debi ti equilibrie inter diversi tendenties, e su constant sucies
egardar in sam témpor li precision, li linguistica e li estetica in su
long serchas por un idealic lingue universal.

Mem quande, plu tard, il professet matematica e fisica in li gimnasie de
Tallinn il continuat cultivar li bell artes. Secun information, quel il
dat me in 1938, il esset anc instructor de dessine pro su certificate
del Academie del Artes por «li docentie in li primari scoles». Il fat
mem un vez un discurse in li Societé litterari de Tallinn pri li
instruction de ti arte.


### Li epoca de Esperanto

Durant su sejorne in St. Petersburg un colego de su patre, li ingeniero
Rosenberger, discurret un vez pri Volapük, pos quo li yun studiante
interessat se a ti lingue. Il aprendet it e constatat que on posset leer
e scrir it sat facilmen. Li parlada esset mult plu desfacil «pro que,
il explicat, tro simil paroles e sufixes causat mult hesitation e
miscomprension». De Wahl, tamen, comensat composir un lexico de marine
in Volapük.

Quelc mensus plu tard, in 1888, de Wahl, decovriente un brochura de un
Dro Esperanto in un librería, devenit un calid partisane del nov lingue.
Ma, remarcante ínmediatmen li duplic sense de tian (tande), chian
(sempre), etc. queles colidet con li acusative de tia, chia, etc., il
strax signalat ti anomalie, con altris minu important, al autor del
lingue, Dr. Zamenhof. Ti-ci corectet ti serie de paroles a tiam, chiam,
etc., secun li proposition self de de Wahl, in li duesim edition (Ti
facte esset atestat plu tard de Couturat in «Progreso» sin que Zamenhof
contestat it). Dunc on posse dir que li sol corectiones fat a Esperanto
desde su aparition es debit a E. de Wahl.

«Ja quelc dies pos studie del unesim brochura in Esperanto, scri de
Wahl in su Reminiscenties interlinguistic (Cosmoglotta julí 1927), noi
du, con Scheffer, posset parlar Esperanto in li universitá, mult plu
habil quam jamá in Volapük.»

Strax pos su adhesion a Esperanto, de Wahl intrat in activ
corespondentie con Zamenhof e con li unesim Esperantistes quam
Grabowski, Geoghegan, Trompeter, Runstedt, etc. Il composit li triesim
ovre aparit in Esperanto, li traduction de *Princidino Mary*, de
Lermontov. Ti ovre esset editet de Zamenhof self pro que de Wahl ne
havet suficent medies pecuniari.



Malgré un strett colaboration con ti unesim Esperantistes, de Wahl hat
strax bon videt li defectes del *lingvo internacia*. E il provat
obtener de Zamenhof que il ameliora su lingue durant que li adeptes
esset poc numerosi, nam plu tard li operation vell esser mult plu
desfacil. Il scrit quelc articules in favore del reformes in li revúe
*La Esperantisto*, li sol organe del nascent movement, e exchangeat
mult lettres de quel, ínfelicimen, ni un sol sembla esser conservat.

In 1937, ancor, de Wahl scrit me: It vell esser tre interessant retrovar
mi lettres a Zamenhof, ma in omni casus li lettres de Zamenhof a me es
certimen perdit, pro que il ne copiat su lettres, quo on ya posset vider
secun li statu del scritura. Ni yo ni il tande havet idé pri li historic
interesse quel nor corespondentie vell haver. Yo esset studianto e yun
«Greenhorn».

Pri ti lettres yo questionat, in 1937, Sr. Edmond Privat quel explorat
li corespondentie trovat in Warszawa pos li morte de Zamenhof, ma il
respondet me har retrovat nequó.

Just in ti epoca de Wahl fat long viages con li russ flotte quam
aspirante de marine, quo dat le li ocasion visitar alcunes del unesim
adherentes de Esperanto in li portus de Europa e America. Revenit in hem
il denov instigat Zamenhof reformar su lingue vers un plu grand
naturalitá.

Finalmen, in 1894, Zamenhof presentat a su adeptes un projecte de
reformes, adver passabilmen lontan del idés de de Wahl e fat votar pri
ili. Por ti reformatori projecte votat 107 membres, contra it 157
membres, inter altris de Beaufront, Lemaire, Ahlberg e Kofman, queles
devenit plu tard ardent reformistes; li du ultimes, pos har passat trans
Ido, devet in fine pervenir til Occidental! *De Wahl e un altri membre
hat votat por un complet reforme del lingue*, nam il opinet li projecte
de Zamenhof quam ínsuficent.

Pos ti votation de Wahl abandonat Esperanto e su tam strett relationes
con Zamenhof cessat subitmen: Yo perdit, il dit, omni interesse por
Esperanto quam ne plu perfectibil e lassat it ear su via; e yo comensat
mi propri labores.

Malgré ti ruptura, de Wahl nequande cessat estimar Zamenhof. Plu tard il
ha mem excellentmen apreciat to, quo li munde debi al autor de
Esperanto, per li sequent judica:

Si Zamenhof ne ha atinget su scope to es li destine de omni ovres
primari. To ne diminue su merites, ma anc ne posse esser motive sequer
le sclavicmen... Yo es cert, que si Zamenhof vell har publicat su
projecte hodie e ne ante 40 annus it vell esser plu simil a Occidental quam a
Esperanto. Li salta de Volapük a Esperanto esset cent vezes plu grand
quam ti de Esperanto a Occidental. Li merite de Dr. Zamenhof resta por sempre,
quam ti de Aristotel, de Watt, etc., ma to nullmen posse esser cause que
noi por eternitá deve conservar lor sistemas con omni lor mancas.


### De Wahl comensa su propri labores

Ja durant su esperantistic periode (1888-1894) de Wahl hat ocupat se ne
solmen pri un reforme de Esperanto ma iniciat un colaboration con li
partisanes del naturalitá, precipue con Liptay, Lauda, Beermann, Rosa e
specialmen con Lott, autor de Mundo-lingue, con Rosenberger quel
transformat Volapük a un lingue modern nominat Idiom Neutral, e con
Grabowsky, autor de Modern Latin, un reforme de Esperanto.






In Cosmoglotta No 68 (januar 1930) de Wahl ha racontat detalliatmen li
numerosi provas, serchas e conclusiones per queles, passu pos passu, con
un perseverantie meritori, in colaboration con li unesim pioneros del
naturalitá, il ha poc a poc preciset
li conditiones de successe in li construction de un lingue
international. Li via sequet ne sempre avansat directmen vers li scope,
ma in contrari eat per zigzags, reveniente sovente retro. Via penibil,
tant plen de obstacules que pluri colaboratores, in comense tre
entusiasmat, poc a poc desinteressat se del interprense.


### Li auxilie de Grabowski

Ti partisanes del naturalitá, reprendente li idé de Lott colaborar per
li medie de un revúe al construction de un lingue auxiliari natural,
gruppat se circum un nov organe: *Linguist*, quel successat durar 2
annus (1896 e 1897).

Ultra Lott, Rosenberger e de Wahl venit a ti revúe un nov colaborator,
Grabowski, quel hat abandonat Esperanto in sam témpor quam de Wahl, pos
li votation de 1894 in quel li conservatores hat interrat omni reformes
in ti lingue.

Li programma del «Linguist» esset trovar un sistema scienticmen fundat
e excludent omni arbitraritá. Li principie directori, in omni
discussiones, esset ti del *maximum de internationalitá*, ne solmen in
li vocabularium, ma anc in li grammatica.

Grabowski, in ti labor de equip, defendet un principie quel il credet
har inventet, ma quel in realitá esset descovrit ja de Pirro in 1868, it
es ti del *elementari analise*, secun quel li paroles es descomposit
til obtener li *ver radica international*. Grabowski dat quam exemple
de un tal analise nat-ur-al-is-ation, e il justmen reprochat a Lott
violar ti principie adoptente in su lingue *prix* e *precios*.
Grabowski esset just e on save que Occidental, hodie, admisse solmen *un*
radica por chascun familie: precie, preciosi, apreciar, apreciation,
apreciabil, despreciar, despreciation. Por naturalisation on departe de
natur por formar omni composites e derivates conosset: natural,
naturist, naturalist, desnaturar, etc. Per to on vide quel il idealic
lingue constructet ne es li invention de un sol mann, ma vermen li
resultat de mult serchas interprendet de numerosi pioneros.

Couturat asserte in su Historie del lingue universal (1903), que li
interprense del *Linguist* ne atinget alquó positiv pro que mancat un
firm direction e un definitiv plan de labor. E il da quam exemple de
grav erra che Grabowski li facte que ti-ci proposit *ínregulari
pronómines personal*: Ego, me; tu, tu; il, le; noi, nos; voi, vos;
illi, illos. Secun Couturat, li max escutat critico in li comense de
ho-secul, Grabowski esset culpabil sacrificar li regularitá e mem li
logica al servil imitation del romanic lingues!

Absurd reprocha! Quam de Wahl monstrat it plu tard, on deve justmen
evitar, in li personal pronómines, *similitá de vocales*, quam fa it
per erra Esperanto con si mi, ci, li, ni, vi, ili. Li verbes essente
identic in omni personas it es absolut necessi selecter, por li
pronómines, sones ne tro similar por evitar confusiones.

Si li eforties del unesim pioneros del naturalitá ne successat in li
epoca del Linguist, to veni precipue del retrograd opiniones de de
Beaufront. It sufice releer li articules del «duesim patre de Esperanto»,
inter 1892 e 1900, articules in quel il defende vehementmen li
obligatori acusative, li acorde del adjectives, li chapelat lítteres e
omni defectes de Esperanto, por comprender quel mal influentie ha fat
deviar li movement por li L.I.footnote:[L.I. = lingue
international.]

Li unesim resultate de ti mal direction esset que un anim de elite, quam
Grabowski, vidente que su eforties vers li naturalitá trovat un tam fort
oposition, si ne índiferentie, finalmen abandonat li lucte e sin bruida
revenit a Esperanto, de quel il mult inrichat li litteratura per
numerosi traductiones, principalmen de polonesi autores.

Il hat cessat relater con su anteyan amicos, quel poc a poc anc tacet, o
desaparit; talmen de Wahl restat presc li sol hom fidel al principie del
naturalitá malgré omni triumfes de Esperanto e Ido.

Quande Occidental aparit in 1922, de Wahl serchat li adresse de su car compane
de lucte por inviar le li concret resultate de su long labores just
finit, ma il aprendet que Grabowski hat morit in li annu precedent.




Li equip reunit circum li «Linguist» esset de alt competentie, su idés
tre just -- li future vat pruvar it -- ma regretabilmen li homes quel
composit it ne havet relationes
con Paris. Or, studiante li historie del lingue universal, on remarca
que null projecte, in li precedent secul, posset successar sin li apoy
de Francia. Li Solresol, li Langue bleue malgré lor strangi aspecte
strax atraet li public atention. Volapük trovat li via del successe
quande Kirchhoff, habitant Paris, fat conosset it. Esperanto vegetat,
til quande un Francese, marquese de Beaufront, auxiliat de René Lemaire,
interprendet un intensi propaganda. Ancor in 1907 li Delegation, quel
lansat Ido, reunit se in Paris.


### De Wahl e Lott

Julius Lott, station-chef del Nord-Bahnhof de Vienne, posse esser
plazzat inter li max clarvident spíritus in li dominia del
interlinguistica. Li ingeniero viennesi Karl Janotta hante consacrat le
un brochura *Interlinguist Lott* (vide anc No 57 e 68 de Cosmoglotta)
noi ne vole ci racontar su labores, su penas e chagrines, ma solmen
signalar que inter li íncomprension e li desdigna de su contemporanes,
Lott trovat sur ti-ci terra un sol hom quel subtenet e incorageat li, it
es de Wahl. Ja in 1890, ti-ci intrat in corespondentie con il, mem
essente ancor adherente de Esperanto.

Julius Lott hat bon comprendet que li missuccesse de Volapük esset debit
ante omnicos a su tro grand artificialitá. Il dunc interprendet li
construction de un nov sistema con aspecte natural, departente del
lingues national, durant que Grabowski departet de Esperanto e
Rosenberger de Volapük.

Li tache esset enorm pro que nequi comprendet ti nov idés tro lontan del
conception regnant in ti epoca. Lott támen eat ad-avan con de Wahl, li
sol hom quel il mentiona quam su colaborator. Il editet un revúe
interlinguistic, Kosmopolit, durant du annus, provat elaborar un
projecte naturalistic, ma sempre chocat se contra li sam obstacul: li
naturalitá in li vocabularium impedit li regularitá! Ínpossibil obtener
un derivation regulari con un sol radica e con li afixes del vivent
lingues. Sin posser trovar un solution satisfant, il condensat támen li
resultate de su labores, su sistema «Mundolingue», in un libre, *Un
lingue international pro le cultivat nations de tot munde*, aparit in
1899, just ante li Exposition universal de Paris, de 1900, nam Lott
pensat que ti manifestation international vell monstrar li absolut
necessitá soluer sin plu tardar li problema de un lingue international.

Un atentiv studie del successiv modificationes del Mundolingue de 1889 a
1899 revela un evident influentie de Wahl precipue in li ortografie e in
li derivation. Li unesim partisanes del naturalitá esset preocupat
preoccupat presc exclusivmen per li aspecte natural del derivates durant
que *de Wahl sempre serchat li regularitá anc in li derivation*, por
que li lingue mey esser ne solmen comprensibil *ma anc facil a parlar e
a scrir*.

Ti ultim tentative de Lott instituer un movement naturalistic ne
successat pro que, interim, e mersí al eforties de de Beaufront in
Francia, Esperanto hat conquestat li terren restat líber pos li cade de
Volapük. Descorageat e resignat, Lott abandonat li lucte e morit in
1905, just li annu quande li Esperantistes havet lor unesim congresse
international in Boulogne-sur-Mare. *Tande it semblat que li conception
naturalistic esset interrat por sempre*.


### De Wahl e Rosenberger

Pos que li Linguist hat cessat aparir, que Grabowski hat retornat a
Esperanto e que Lott, descorageat, hat retraet se in li silentie, de
Wahl restat quasi li sol activ partisane del naturalitá con li russ
ingeniero Rosenberger de St. Petersburg.



Rosenberger, desde 1893, presidet li Akademi de Volapük quel, per
successiv votationes, modificat tam profundimen li lingue de Schleyer
que resultat de ti labores un tot altri lingue a quel on dat li nómine
de Idiom Neutral. Just ante li sessiones del Comité del Delegation, in
1907, Rosenberger provat ancor ameliorar su ovre secun li consilies de
de Wahl por quel il havet li max grand estime. Il venit specialmen a
Reval por conossentar se con li labores ancor ne finit de su amico. It
existet ancor in Idiom Neutral cert arbitraritás debit al orígine
Volapükistic del lingue. De Wahl volet persuader Rosenberger supresser
omni restant artificialitá in su projecte, ma regretabilmen Rosenberger
ne sequet omni suggestiones.


### De Wahl, defensor del naturalitá

Studiante li manuscrites ínedit de Leibniz, un yun filosof francesi,
Louis Couturat (1868-1914), decovrit que ti scritor german hat tractat
li question de un lingue universal. Il self decidet aprofundar ti
problema, tam plu que, durant li Exposition universal de 1900, li
obstacul del multiplicitá del lingues fat se cruelmen sentir. Con su
amico Leau, professor in li universitá de Nancy, Couturat fundat un
*Délégation pour l'adoption d'une langue auxiliaire internationale*,
a quel il patientmen serchat interessar li max grand númere possibil de
associationes e scientistes in li tot munde.

Sempre in colaboration con Leau, Couturat publicat in 1903 un detalliat
*Histoire de la langue universelle*, sequet in 1907 de un suplement:
*Les nouvelles langues internationales*. Concernent li documentation,
ti libre, exhaustet desde 30 annus, ne ha esset superpassat. Lor
autores, e precipue Couturat, de quel li activitá sembla har esset
prodigiosi, negliget nequó por presentar li problema scienticmen.
Regretabilmen ili esset specialistes in matematica e logica, e pro to
sempre judicat secun un vispunctu plu matematic quam linguistic.

Recensente li projectes naturalistic, Couturat denunciat sempre severmen
«li exceptiones», li peccas contra li logica, til esser ínjust, nam il
self esset anc fortiat adopter in su Ido, 10 annus plu tard, tal mancas
queles il ne admisset che li altres.


### De Wahl, defensor del regularitá

Persuader li partisanes del regularitá que anc li naturalitá deve esser
egardat, es un meritori interprense, ma lu max desfacil por de Wahl
esset ancor far li action inversi: it es convicter li partisanes del
naturalitá *que li derivation deve esser tam regulari quam possibil*
por posser parlar e scrir li lingue facilmen. Li paroles de un sam
familie deve esser derivat de un *radica unic*, per regules precis.

It ne es dunc sin rasones que parlante pri li sistema Universal in su
memorandum de 1907, de Wahl scrit:

Ne existe un precis derivation in Universal, nam li sol enumeration de
diversi sufixes e prefixes, quam fa Molenaar, ne posse esser seriosimen
nominat un sistema de derivation...Zamenhof trovat que li international
derivation ne adapta se a su sistema, e rejectet it completmen.
Molenaar, Bonto van Bylefeld, Lott, Puchner aconosse su desfacilitá, ma
evita it per tacer it, e lassa al letor trovar self su via ex li
confusion del lexico! Ma tacer ne es un solution!


### Li Delegation por li adoption de un lingue international

In 1907 Couturat, li activ promotor del Delegation por li adoption de un
lingue international auxiliari, decidet organisar li judica expectat de
long pri li max bon sistema a selecter. Omni autores de lingue
constructet esset invitat presentar lor projecte e mem venir defender it
personalmen avan li Comité del Delegation. Li scientist german Wilhelm
Ostwald presidet, Couturat e Leau functionat quam secretarios.



Li sessiones, quel evenit in octobre 1907 in Paris, durat un semane, quo
esset risibilmen poc, por examinar, studiar e apreciar li duant
projectes presentat. Li quaresim die li judicos trovat sur lor table un
anonim projecte de Esperanto reformat, nominat Ido, parol esperantic
significant descendente (suposit: de Esperanto). Ti lingue esset basat
sur li sam principie quam Esperanto, ma excludet su max grav defectes
quam li acusative obligatori, li acorde del adjectives in númere e in
casu, li radicas inventet o mal selectet, li lítteres circumflexat, etc.
Li comité, pos har discusset ti projecte durant li 5 ultim sessiones
*adoptet in principie Esperanto pro su vast difusion...sub reserve del
reformes includet in Ido*. Poy it nominat un Comission permanent por
interconsentir con li Esperantistes pri li reformes a introducter in lor
lingue. Aprendente que ti Comission volet far e propagar un reforme de
Esperanto, mult influent personalitás havent editorial interesses
reactet violentmen, postulante que li autor de ti anonim projecte Ido
mey strax desvelar se. Li insistentie con quel Couturat presentat e
defendet Ido semblat strangi e fat suspecter que il hat esset judico e
judicate in sam témpor, ma six mensus plu tard, de Beaufront quel hat
esset delegat al Comité de Zamenhof por defender li ortodox Esperanto,
revelat esser li autor de Ido. Tamen li suspectiones ne esset finit pro
que tande li fideles de Zamenhof ataccat de Beaufront pro har «trahit»
li «majstro». Li schisma inter Esperanto e Ido, comensat in ti memorabil
afere, continua ancor hodie. De lor látere li partisanes del naturalitá
monstrat se tre deceptet del decision del Comité e Molenaar, autor de
Universal, qualificat ti judica quam «un esperantistic complot».

De Wahl self hat inviat al Comité ne un projecte tot pret, ma solmen
idés directiv sub forme de memorandum. It regretabilmen arivat tro tard
in Paris, quande li Comité hat ja disperset se. On va trovar detallies
pri it in nor «Ver historie del L.I.» publicat in 1937 (Cosmoglotta
A/116 e 117).


### De Wahl e Couturat

Por propagar Ido Couturat editet un important revúe mensual «Progreso».
Sub su direction ti-ci durat de 1908 til li guerre de 1914. In comense
de august 1914 Couturat esset mortat in un accidente, su automobile
hante colidet con un militari camion, durant que su marita, quel sedet
apu le, escapat.

Li circa 80 spess cadernes de «Progreso» es, ancor hodie, tre interessant
a consultar e constitue un ínexhaustibil fonte de informationes, nam
Couturat, spíritu apert e sincer, ne hesitat dar li hospedalitá a omni
opiniones in su revúe, mem contrari a su vise-punctu.

In «Progreso» self de Wahl ne tardat ataccar li fals base de Ido per
mordent articules excellentmen documentat. On memora que ja in 1894 il
hat combattet li Reform-Esperanto proposit de Zamenhof pro su tro grand
artificialitá. Decitri annus plu tard, retrovante se avan un simil
demí-reforme de Esperanto, il oposi se in sam a it. In su opinion *on
devet reconstructer li lingue international departente del lingues
natural* e ne contentar se per eliminar solmen quelc defectes in li
lingue de Zamenhof.

In ti lucte por li *ver* lingue international de Wahl esset presc sol
contra presc omni «competentes» del epoca, contra COuturat, Jespersen,
de Courtenay, Ostwald, de Beaufront, etc., queles esset apoyat del presc
totalité del interlinguistes. Apen il havet du o tri amicos quel
comprendet le, quam li Russ Rosenberger, li Anglese Miller, etc.

Ma ancor null hom de lingue francesi hat interessat se al conception
naturalistic del L.I., e Francia esset *li centre intelectual de
Europa*. Couturat rich e influent professet in paris; de Wahl in
contrari povri, ínconosset, habitat li altri extremitá de Europa e ne
savet tre bon li lingue francesi. Li duell Wahl contra Couturat esset
dunc ti de David contra Goliath. Tamen de Wahl comensat bravmen li lucte
por rectificar li false direction imposit de Couturat al nov movement
interlinguistic nominat «idistic».


### Internationalitá del radicas e del afixes




Por atraer li maximum possibil de adeptes de Esperanto a su lingue,
Couturat hat conservat un grand parte del radicas e afixes defectosi de
Esperanto. De Wahl strax criticat ti decision quam antiscientic. E per
long listes de vocabules il demonstrat que
mult sufixes heredat de Esperanto (mal-, -in, -ist, -ul, -il, etc.) es
mal selectet o admisset con un fals sense, quo desfigura un grand parte
del derivates natural.

Solmen pos long discussiones Couturat finalmen acceptat corecter un
parte de ti erras: por exemple li sufixe mal- esset viceat per des-,
secun li proposition de Wahl. It es ver que li tache expulser li
esperantismes ex Ido e corecter omni errat esset tro grand. Ja li
Esperantistes mocat e criticat Ido pro su continui changes. Li erra hat
esset interprender li difusion e publicar manuales e dictionariums ante
har studiat sat profund li problemas tre desfacil a soluer in li
construction de un lingue. Ad-plu Couturat hat introductet fals
principies quel il obstinat imposir a su sistema contra omni bon judica,
por exemple tis del monosemie e del reversibilitá. Pri ti punctus noi
reinvia li letor a nor Ver historie del L.I.


### Li logica in li lingue international

Couturat exercit in li comense de ho-secul un influentie enorm sur li
movement interlinguistic. Per su publicationes e su debordant activitá,
auxiliat de un grand fortune, il successat contraacter li expansion de
Esperanto, permissente talmen al partisanes del naturalitá completar lor
serchas. On posse asserter que sin Couturat in 1907 Esperanto vell har
probabilmen victoriat e de Wahl vell har arivat tro tard con su lingue
naturalistic.



Li projectes naturalistic ne mancat (Lingua franca, Pasilingua, Myrana,
Mundolingue, Universal) ma quam fa remarcar tre justmen de Wahl in
Cosmoglotta de novembre 1928 *a omni ti projectes mancat to, in quo
consistet li fortie de Volapük e Esperanto, it es li regulari
grammatical structura e transparent derivation, quo reducte li necessi
labor de aprension del vocabules al minimum.

(image) E. de Wahl in 1914 quande il esset oficero in li ancian russ
marine

Couturat savet it e pro to ne fidet li naturalitá, alminu ne in li
derivates. Il opinet absolut necessi que li grammatica e specialmen li
derivation apoya se sur un firm principie, e quam filosofo il naturalmen
vocat li logica a su sucurse. Ma li «logica» de Couturat consistet
solmen ex arbitrari regules basat sur li monosemie e li reversibilitá,
principies matematical extra li linguistica. De Wahl combattet
ínfatigabilmen, e presc tot sol, ti intrusion del logica in li L.I. De
to nascet un long polemica contra li conception idistic, polemica quel
continuat pos li morte de Couturat in 1914, con li disciples de ti-ci,
durant 20 annus, precipue contra su successor spiritual, L. de
Beaufront. «It es sempre li filosofos», scrit de Wahl in *Lingua
internationale* (april 1911), «queles volet introducter li logica in
li L.I. Hodie ancor li defensor del logica es Dr Couturat, un eminent
filosofo... Nu li question es saver ca li L.I. deve servir quam
instrument por aprender li logica o ca it deve esser aprendet tam
rapidmen quam possibil... LI usada ha pruvat que li L.I. have null
beson a un logica plu rigorosi quam li cultur-lingues. Li scope del L.I.
ne es far logic filosofie o crear un nov maniere de pensada ma unicmen
far se comprender. Un expression ínlogic ma comun a omni cultur-lingues
es preferibil a un expression logicmen ínataccabil ma contrari al
usation».




### De Wahl e li altri interlinguistes

Durant que il polemicat contra li pseudo-logica de Couturat, de Wahl ne
cessat discusser con li partisanes del naturalitá, per li parol e per li
plum. Il scrit ínnumerabil lettres e articules disperset in pluri revúes
hodie regretabilmen íntrovabil. Ma su max important contributiones ha
esset reunit in un ovre, ancor in curse de publication, sub li titul:
Spíritu de Occidental. Impossibil, ci, signalar mem curtmen omni punctus
lexical e grammatical successivmen studiat, retornat, discusset e
verificat de de Wahl in su extraordinarimen activ corespondentie, con un
competentie quel sempre plu astona li letores, mem in un retrovision pos
30 a 40 annus. De Wahl havet responses pret por omnicos. Null detallie
lassat le índiferent.

Nequande acerb in su polemicas, ma sempre cortesi, ataccante li erras,
defendente li veritá contra li sofisteríe de pseudo-scientistes, quel
volet absolutmen introducter in li lingue international personal
inventiones con un candore quel fa nos hodie subrider.

In li scientie ancor yun del interlinguistica it es facil errar e lassar
se intrenar a fals conclusiones. Sempre vider li scope a atinger, evitar
li obstacules, gardar se del fals directiones a quel li «íncompetentes»
invita vos, mem quande ili es professional linguistes, quel problema!

Li discussion quel il devet subtener contra Baron d'Orczy es un exemple
caracteristic de ti desfacilitá. D'Orczy, quel hat esset intrenat in li
sequentie de, Couturat serchat ancor, benque fautor de Ido, su via con
li partisanes del naturalitá.

Existet tande (e ad-ultra ancor hodie) mult persones parlant con
autoritá pri li problema del lingue international ante har aprofundat
it. Quam li presc totalité del interlinguistes de ti epoca, d'Orczy
pensat que on devet statuer in prim li alfabete, li afixes, etc., e
solmen poy crear li vocabularium conform a ti grammatica. Con grand
finesse de Wahl respondet le publicmen per un long lettre in Auli, li
proto-Occidental quel il usat de 1906 a 1921, e contenent inter altris
li passage sequent:

Mu direction in l creation de lingue universal appare a Sr d. O. rekte
regresiva. Mi comprende it tre bone, nam mi comenza just de l altre
fine. Mi ne statui in comenza l alfabet e l grammatica e pos deve
adaptar l vocabularie a ili, ma just contrarmen, mi prende tut material
international de paroles, suffixes, finitiones, formes grammatical etc.,
e pos mi pena organisar cel material, meter it in ordin, compilar,
interpolar e extrapolar e criblar (sieben, to sift). Com mi ne have
ancory finit mu labores e ne possede un vocabularie de mu
lingue-probe...

Un altri interlinguist, Peano, professor in li universitá de Torino, hat
imaginat in 1906 simplificar latin, supressente omni flexiones, e
audaciat mem usar ti Latino sine Flexione in su publicationes. Mem si
Latino sine Flexione es destinat al restrictet circules de tis quel save latin, su
autor, támen, ha mult auxiliat li afere del L.I. in general composiente
un Vocabulario commune, un preciosi inventarie de paroles latin ancor
vivent in li lingues national.

Benque il ne aprobat Peano concernent li base tro exclusivmen latin de
Latino sine Flexione, de Wahl sempre intertenet cordial relationes con su colego de
Torino. Il mem sovente colaborat in li revúes editet in ti latin
simplificat. E a Ahlberg, quel criticat li activitá interlinguistic de
Peano, de Wahl respondet tre judiciosimen:

____
Yo pensa que ja li libre «Vocabulario commune» de prof. Peano es un
ovre plu valorosi e scientic quam li tot litteratura scolastic de Ido
pri imaginari coses, evocat per li «fundamento» de Zamenhof.
____




### Auli, li proto-Occidental

Auli (= Auxiliari lingue international) in quel de Wahl sovente scrit
ante 1922, e ja desde 1906, esset un personal sistema ne havent
grammatica e dictionarium fixa. Solmen in 1909, in li revúe
Discussiones, del Academia pro Interlingua, de Wahl publicat un projecte
provisori in un de su articules intitulat Abstracti Verbal Substantives.

Ti proto-Occidental esset sin cessa modificat in li selection del
paroles, in li regules grammatical e in li ortografie. † A. Creux,
paroco in Rue (Fribourg) ha racontat ti evolution con mult exemples in
un brochura: Orígines de Occidental, publicat del Institute Occidental.
Li serchas, hesitationes e innovationes successiv de Wahl es tre
interessant a studiar in detallies. Tis, quel crede que li elaboration
de un lingue international es un afere facil, mem por un filolog
conossent completmen li desfacilitás del problema, perdi strax lor
ilusiones leente ti historie.

In omni casus *li astonant simplicitá de Occidental de hodie ne esset
obtenet sin long e penosi eforties sempre recomensat*. Precipue li
derivation aparet quam un rupte-cap, li max desfacil problema quel jamá
ocupat li atention de un filolog.

Creux ha tre bon monstrat quant lentimen, annu pos annu, de Wahl atinget
un sempre plu grand internationalitá in li vocabularium, e de fixitá e
de regularitá in li grammatica.


### Li regul de Wahl

Ti famosi regul, per quel on trova li supin o perfect, it es li forme
índispensabil por posser formar li derivates per -ion, -or, -ori, -iv,
-ura, esset publicat, in li unesim vez seccun li propri declaration de
de Wahl (Cosmoglotta august 1944) in li revúe Lingue internationale,
editet de Sr. Meysmans de Bruxelles, in li no 1 (1911) p. 19, e pro que
ta esset un printerra li passage esset reproductet in no 2 p. 5 sub
«Errata».

Ti regula es tam ingeniosi que it include per un sol colpe, con un
perfect regularitá, quasi omni verbes considerat quam ínregularisabil,
specialmen li 200 verbes por queles *Idiom Neutral reformed* esset
fortiat admisser 2 radicas in li dictionarium. Li proposition fat in
1927 del gruppe de Vienna (Austria) completar it per li adjuntion de g
in li mutation de de, r a s, por posser includer li familie de merger,
ne durat long, pro que it ne valet li pena complicar ti regul por 1-2
paroles solmen. DE un altri parte li n' mollat hante esset supresset de
de Wahl in 1935, ti líttere ne plu es mentionat in li regul.

Quam in omni classificationes, quelc casus escapa támen de ti regul. Noi
cita li 6 conosset exceptiones veni, vent, etc., ro/tor vice rot/ator,
procedura vice process/ura, broch/ura vice broch/atura. Apen un decen de
paroles, quo es íncredibilmen poc in un sistema regularisant plu quam
20.000 paroles natural.

Per li Regul de Wahl esset soluet li max desfacil problema quel
preocupat li interlinguistes desde un secul.

Ancor in 1903 Couturat, in su Histoire de la langue universelle resumat
li situation del epoca talmen:




____
Concernent li formation del paroles on posse gruppar li lingues a
posteriori (= basat sur li vivent lingues) in du tipes: Li unes adopte
international radicas, e forma per ili derivates e composites autonom e
original in maniere absolutmen regulari (ex.: Esperanto);
li altres adopte paroles international tot fat, tal qual ili existe in
li natural lingues, sin ínquietar se ca ili es regularimen format (ex.:
li Mundolingue). Inter ti du tipes intercala se sistemas queles sercha
un compromisse inter li du metodes (ex.: di Idiom Neutral con su
paroles Mackensenic). In summa, benque omni ti sistemas sercha li
internationalitá del lexicologic elementes, ili choca se contra li
antinomie del internationalitá e del regularitá.
____

E. Couturat concludet que it esset preferibil *sacrificar li
internationalitá al regularitá: «Li principie del internationalitá es
subordinat al facilitá; or ti-ci postula un absolut regularitá, ne
solmen in li grammatica, ma in li formation del paroles.»

On comprende nu li imensi importantie de ti Regul de Wahl: *Li
antagonisme constatat de Couturat ne plu existet. Occidental fat li
sintese tant serchat del naturalitá e del regularitá*.


### Un ductor

On posse remarcar que durant omni ti discussiones, de Wahl ha sempre
monstrat li anim de un ductor. Nequande il lassat se impresser per li
titules, per li moné, per li entusiasmes del moment. Desde li comense de
su carriere interlinguistic il ha sempre luctat, malgré omni obstacules
por li naturalitá che li partisanes del semi-artificialitá (Volapük,
Esperanto, Ido), e sempre por li regularitá che li partisanes del
naturalitá (Mundolingue, Idiom Neutral, etc.). Il ha sempre conservat un
secur judica e monstrat li rect via malgré li ascension de Esperanto de
1900 a 1907, e de Ido de 1908 a 1914.

Durant que li quasi totalité del interlinguistes organisat reuniones e
congresses, adorat un vez Schleyer, plu tard Zamenhof e Couturat, li
futur autor de Occidental dissectet, analisat li lingues national, studiat li
filologie, comparat li grammaticas e solmen poc a poc formulat li ver
principies del lingue international.

Li explorationes semblat finit, li principies fixat. Li long practica in
Auli hat monstrat a su autor li  detallies ancor a ameliorar. Desde 10
annus il savet qualmen regularisar per un sol regul li verbes til tande
considerat quam ínregulari. It restat a polir li detallies de su lingue
e a dar it un nómine. Li preparation hat esset long (43 annus) ma, quam
dit li francesi autor Fustel de Coulanges: Duant annus de analise es
necessi por un die de sintese.


### In li Societé del Nationes

In li fine de 1921 venit a Reval un emoent nova: li Societé del Nationes
deliberat pri li lingue international e apertet un inqueste pri li
question.

E. de Wahl decidet acter strax. Si in 1907 su Memorandum arivat tro
tard, li aventura ne devet repetir se. Por difuser su lingue, quel esset
tande presc finit, de Wahl comensat publicar un litt revúe, Kosmoglotta,
e nominat su sistema Occidental, malgré que til tande il sempre usat li
nómine Auli.

In li unesim numeró il publicat un apelle al S. d. N. in quel il exposit
li ver principies del lingue international, developante li sequent
teses: 1. On deve selecter li lingue international max perfect in se e
ne li max expandet (Ti remarca esset directet contra Esperanto). 2. Li
max bon lingue international es li max international. 3. Por trovar li
max perfect L.I. on vell dever aperter un general concurse.


### Kosmoglott

Li revúe quel de Wahl editet sub li nómine de Kosmoglott por difuser
Occidental, comensat aparir li 1-esim februar 1922. «Kosmoglott» esset li
propri nómine del Societé interlinguistic fundat de Rosenberger in
Petrograd, e quel esset transportat a Reval pro li ínpossibilitá
functionar in Russia.




Li long europan guerre de 1914-1918 hat fat haltar completmen li
movement interlinguistic tam in li campe naturalistic quam che li
Esperantistes e Idistes. Omnicos esset a reorganisar. De Wahl comensat
dunc, in li unesim numeró, per lansar un apelle al «ancian
colaboratores del morit revúes del scol naturalistic: Linguist,
Corespondens international, Lingua internationale, Discussiones, The
international language, etc.» Durant li unesim annus, Kosmoglott
publicat articules anc in altri lingues, quam Medial,
Uniti langue, etc., poy de Wahl concentrat su action al difusion de
Occidental solmen, nam it es desfacil interessar li publica a pluri
sistemas in sam témpor.

Essente sin fortun, de Wahl devet contentar se con un litt formate por
su revúe. E por difuser su lingue, il posset editer apen quelc folies
volant, nominat «claves». In 1925 finalmen aparit un litt brochura,
quasi li fundament de Occidental, it es li Radicarium in 8 lingues. Cose
curiosi: li unesim brochura scrit in Occidental esset un *Ideografie
matematical*, un prova de lingue filosofic, basat sur un conception del
lingue international absolut contrari al idés de de Wahl. Ma in comense
on ne selecte su colaboratores quande ili es benevolent; on accepta lor
prosa sin censurar it.


### De Wahl e li Idistes

Occidental trovat se, desde su aparition, avan du movementes fortmen
organisat. Ti de Esperanto, li max expandet lingue, havet li potentie,
li númere del adherentes. Ti de Ido, plu restrictet, esset apoyat de
poc, ma corageosi pioneros havent li ambition defender li *progresse*
contra li ínmobilisme de Esperanto.

Li progresse! E nu un nov lingue pretendet esser ancor plu
international, plu modern e completmen desembarassat de omni
artificialitá ancor visibil in Ido. On comprende dunc que ti
pretensiones estalat in li unesim numerós de Kosmoglott provocat bentost
li ínquietitá, poy li indignation del Idistes, tam plu que chascun annu
eminent propagatores de Ido transeat a Occidental e devenit su ardent
partisanes, mem si ili antey hat combattet contra it. Quande Weisbart,
autor de *Medial* declarat publicmen que Occidental esset un *lingue
fascinant*, il solmen traductet li intim conviction de mult
interlinguistes.

Tamen conversiones ne evenit sin un long lucte subtenet de Wahl. Ti-ci
trovat tri cardinal adversarios che Ido: De Beaufront, li pseudo-autor
de Ido, redactor del Bulletin Ido-Français, Noetzli, de Zurich, redactor
del revúe Ido, e Per Ahlberg, de Stockholm, redactor del central revúe
idistic Mondo. Ti tri mannes esset li max influent in li «Idistaro».
De Beaufront, conosset pro su conservatisme, comensat desde 1922 far
alusiones a un lingue con «falsi naturalitá», ma sin nominar it. De
Wahl respondet con su max acut plum in Kosmoglott, e li polemica
continuat de numeró a numeró til li morte de Beaufront, in 1935. On va
trovar in li du supra mentionat revúes ti long discussiones inter li old
conception mecanistic del lingue international e li nov plu elastic, plu
conform al ver spíritu del lingue (Ples anc leer in *li ver historie
del L.I.* li capitul pri De Beaufront e De Wahl).

Li duesim adversario Noetzli, de Zurich, contentat se per epitetes quam
«la linguacho Occidental» e per assertiones risibil quam tis-ci: «La
vortaro de Occidental ne esas internationa. Sioro Wahl volis facar sua linguo
tam natural kam linguo nacionala, ma pro to ol anke divenis tam
desfacile lernebla kam tala lingui. Pri me, me preferus Esperanto ye
Occidental.»

Releente ti articules on es frappat del ciecitá de tal criticantes. Ne
un sol efortie por comprender, por judicar equitabilmen. Precipue in li
derivation de Occidental, quel regularisa per un sol regul milles de paroles
til tande considerat quam ínregularisabil, li Idistes videt solmen li
quelc exceptiones (apen un dozen!) quel de Wahl ne posset e queles
*nequi* probabilmen va successar incadrar in un regul general.


### Li Vienneses

Inter li numerosi projectes naturalistic, Occidental semblat, ante duant
annus, quam un projecte simil a mult altres. Null rason por distinter
it, in prim vise, del altri sistemas propagat quam Latino sine Flexione,
Romanal, Mondyalo, Uniti Langue, etc., queles semblat egalmen
comprensibil e natural al profanes. In su raporte al S.D.N. pri li
question del lingue international li sviss scritor Gonzague de Reynold
lauda detalliatmen Ido e Romanal, ma cita Occidental solmen per un linea.

In facte li extraordinari qualitá de Occidental, su regularitá, ne salta strax
al ocules. Por percepter it on deve prender li pena studiar profundimen
su intern structura, comparante su parol-formation con ti del altri
projectes. Tande on comprende que li aspecte natural de Occidental es obtenet
sin detrimentar li perfect regularitá e coherentie del derivation,
*contrarimen a omni altri lingues naturalistic.*






Pro har decovrit e revelat ti facte al munde li quelc ingenieros
austrian, e specialmen li yun Engelbert Pigal, merite nor eterni
gratitá. E. Pigal ganiat al scole naturalistic su colegos plu old e plu
experimentat. Per Cosmoglotta (nov nómine de Kosmoglott) quel il
redactet de 1926 a 1930 il iniciat li unesim propaganda sistematic por
Occidental.

Ja in li Ido-Kongreso de 1926 in Praha, Pigal hat provat interessar li
Idistes al nov conception naturalistic, e precipue li partisanes del
progresse, ma su discurse esset ínevitabilmen dronat in li bruida del
diferent reuniones. LI evolution del idés nequande eveni in li febrosi
activitá de un congresse, ma sempre in li meditation del solitá.

Li sequent annu, támen, E. Pigal prendet un eclatant revancha con su
famosi articul Li ovre de E. de Wahl. To esset quasi un resumate de omni
idés de de Wahl, in un habil presentation. Null dissertation ha plu mult
contribuet por far conosser Occidental e victer li resistentie del hesitantes,
precipue che li Idistes. Li tot articul esset traductet in german e
includet in li grand libre *Occidental die Weltsprache* aparit in 1931
in Germania.


### De Wahl contra Per Ahlberg

Contra Per Ahlberg, un del veteranos del L.I., successivmen adherente de
Volapük, de Esperanto e de Ido, e desde li guerre de 1914, chef-redactor del
central revúe del idistic movement, li lucte esset specialmen acut e
long.

Quam su evolution interlinguistic ha pruvat it, Ahlberg ha esset sempre
un calid partisane del progresse, ma il ne havet li necessi competentie
(su profession esset policiero) por judicar *u esset ti progresse*.
Vice far un nov salta, il restat che Ido, postulante su modernisation,
ma sin posser far *tabula rasa* del base Esperanto-idistic. In comense il
relatet amicalmen con de Wahl, visitat le in Reval, poy negliget null
ocasion lansar vers le picaturas, ataccante le mem sarcasticmen.

Pro que il ne posset vider sat clar in li problema del L.I. Per Ahlberg
besonat apoyar se sur li scientie del scientistes. Il hat electet li
linguist Otto Jespersen quam guide e successat traer de il li sequent
declaration contra Occidental, pri quel on posse solmen dir que it esset
superficial e índigni de un linguist.

[quote, "Mondo, 1923, p. 43 e 44"]
____
Me ne havas tempo por detaloza kritiko di Occidental, qua semblas a me
havar kelka (ne multa) bona punti, ma esas tote ne aceptebla kom integra
sistemo pro sua ne-klareso, ne-precizeso e fonetikala defekti.
____

Ti declaration servit quam arme in li manus del Idistes e certimen
impressionat mult hesitantes, impediente les far li passu decisiv, nam
Jespersen esset considerat quam ínfallibil del Idistes.

It esset, in omni casus, desfacil por de Wahl contradir un linguist tam
respectabil e respectat; il dunc contentat se protestar politmen contra
ti maniere poc scientic de Jespersen «executer» su ovre.

On save que in 1928 Jespersen elaborat su propri sistema sub li nómine
de Novial (= Nov international auxiliari lingue). Li veneration quel
Ahlberg monstrat sempre a Jespersen incitat le abandonar Ido por adherer
a Novial. Quam redactor de «Mondo» il havet un tre grand influentie,
ma por ne efaruchar li Idistes, il comensat per aperter su revúe a
«omni sistemas» poy il francmen consacrat it al propaganda por Novial,
titulante it Novialiste.

Li diferentie inter Novial e Occidental ne esset sat grand por motivar ti
duplic propaganda e concurrentie inter du sistemas naturalistic. Occidental
hat felicimen fat li unitá de presc omni partisanes del naturalitá sur
un sol sistema; pro quo destructer ti unitá pro un nov lingue evidentmen
ne plu bon? To yo explicat a Per Ahlberg in marte 1928, ma il respondet
me per argumentes quel jetta un strangi lúmine sur su position vis a vis
de de Wahl.

____

Suposiente que li du sistemas (Occidental e Novial) es tam simil quam vu
pensa, yo concorda con vos que it ne vale li pena haver du movementes
paralel, ma in contraste a vos, yo conclude que, in ti casu, noi deve
sequer Jespersen, nam su linguistic autoritá e glorie es multiplic plu
grand quam ti de de Wahl. Li scientistes del tot munde, e li erudit
publica, con respecte escuta Jespersen, ma ili leva li epoles al
«ex-leutenante del ancian russ flotte» de Wahl. Generalmen li publica ne
questiona: «Quo es dit?», ma «qui di it»!
____




Támen, li facte que li competentie, in interlinguistica, ne mesura se
secun li titules
esset certimen conosset a Per Ahlberg. Il savet bon que in 1888 un
societé de linguistes hat proclamat que Volapük «hat soluet
definitivmen li problema del L.I.», desaprobante talmen un yun oculist
de Bialystok (dunc un profane in linguistica), quel pretendet vicear it
per un nov lingue nominat Esperanto!

Cose extraordinari: ti grand e tenaci adversario de de Wahl in fine
celatmen adheret a... Occidental! Pos su morte, evenit in may 1945, on ha
retrovat su ultim manuscrite: un grammatica de... Occidental (Cosmoglotta
1946, p. 7). Li revúe Sved Occidentalist de dec. 1945 ha mem publicat un
capitul de ti grammatica. On divina qual luctes evenit in li cordie de
ti hom, duelle inter li orgollie del publicist, quel *ne* vole
confesser har errat, e li conviction del interlinguist quel es fortiar
aconosser que de Wahl esset rect.


### De Wahl e Jespersen

Benque mult trumpetat de Ahlberg ja ante su aparition in 1928, Novial
incontrat poc entusiasme. Li Svensk Värlspråkstidning, organe del
Scandinav Idistes, in su no 6 de 1927 fat strax remarcar que Jespersen
ne aportat alquó nov e que il sanctionat in funde li base de Occidental:
«Esas ya vera disipo de energio», it scrit, «fondar e propagar nova
sistema nur pro ke kelka vorti diferas.» To esset li general opinion.

Li veritá es que Jespersen ne plu esset activ in interlinguistica desde
mult annus. Il hat mem brulat presc su tot documentation, talmen que il
devet petir me inviar le li copie del max important archives quel yo
possedet pri li Couturat-periode.

Ad-plu, il composit su Novial in tro grand hasta. Li problema del
construction de un lingue auxiliari comporta un tam grand númere de
desfacilitás fonetic, ortografic e sintactic, que it es ínpossibil a un
sol mann, mem a un linguist, ponderar, combinar e decider to omni in un
annu.

Li libre de Jespersen pri Novial monstrat ne solmen ínadmissibil mancas
linguistic, quam por exemple li supression del líttere C, ma anc
historic erras. Inter altris tis-ci quel retrova se in li editiones
anglesi, german e dan del libre: «Li sistema de derivation de Occidental es
li continuation de Neutral e specialmen Reform-Neutral de Rosenberger.»

Contra ti fals information respondet strax de Wahl in Cosmoglotta 1928 (p.
180) diente que «just lu contrari de to, quo di prof. Jespersen, es
ver... Mi position in ti question es clar visibil ex mi polemica con
Rosenberger in Linguist 1896 e 1897... Solmen in 1906 Rosenberger
publicat in su revúe Progres un projecte de reformes, quel aproximat
Neutral a mi idés... Pos un plurimensual corespondentie, Rosenberger
venit specialmen a Reval in oct. 1906 por conossentar se con mi labores,
advere tande ancor ne finit.»

Malgré li ínjust critica de Jespersen contra il, de Wahl nequande
abandonat un cert simpatíe por ti-ci. Il ofertat a Jespersen laborar in
comun sur li base del naturalitá e invitat le venir a Reval. Jespersen
acceptat colaborar in prim per lettres, poy invitat de Wahl, quel passat
un tot semane de 1935 in Helsingör che Jespersen. Li protocol del
deliberationes, redactet de Sr. Ilmari Federn, ha esset publicat in
apart brochura.

(Image: O. Jespersen e E. de Wahl in Helsingör in 1935)

On vide que de Wahl savet acter quam un bon diplomate. LI future ha
pruvat que il esset rect, nam de ti discussiones con Jespersen surtit un
Novial no 2 quel es ancnor plu proxim al idés de de Wahl, durant que
ti-ci nequande besonat modificar un sol detallie in Occidental.


### Un fecund activitá




Resumante li situation, on constata que de Wahl ha contribuet ameliorar
successivmen Esperanto de Zamenhof, Mundolingue de Lott, Idiom Neutral
de Rosenberger,
Ido de Couturat, Novial de Jespersen, it es li quin max important
sistemas publicat desde 60 annus, sin mentionar naturalmen su chef-ovre,
Occidental.

Del circa 600 projectes quel aparit in li ultim secul, tre poc ha
supersvimmat, apen quar o quin. Presc omni altris es obliviat e lor
autores posset dir: Oleum et operam perdidi (Yo ha laborat e vigilat in
van).

Por E. de Waahl tal ne esset li casu. Omni su provas ha esset fecund,
omni su idés rect. Si in 1927 su unesim disciples nominat le li «max
grand interlinguist vivent»; si deci annus plu tard on parlat pri il
quam li «max alt lúmine del interlinguistica», hodie, un plu grand
retrovision del passate ne changea ti judica. Mersí a il, li
interlinguistica ha atinget su scope: dar al homanité li perfect lingue
universal quel it besonat.


### Caractere de E. de Wahl

Studiante li historie del lingue international on es frappat constatar
quant su evolution esset influentiat del caractere del autores de
lingues. It es evident que ti historie vell har esset tot diferent sin
li frigid spíritu matematical de un Couturat, sin li conservatisme de de
Beaufront, sin li tenacitá de de Wahl.

Ti constatation ductet nos a determinar li caracteres del ductores per
li medie del analise grafologic. Li grafologa a quel noi confidet ti
analise in 1932 es li famosi parisan Anne Osmont, autor de mult libres
psichic. Pro que ella ne conosset li orígine del specimenes presentat a
la, su ínpartialitá es dunc garantit, ma naturalmen ti exámines del
scritura posse esser refat in omni témpor per altri grafologos.

Concernent li scritura de E. de Wahl ella declarat: «Ti person ne es
comod («Bigre non», ella adjuntet in francesi). Voluntá de ferre, de
ferre. Personalitá central, quel es in li medie del homes. Mult
qualitás, ma null retorne sur se self. Quande il ha decidet alquó on
deve passar per su decisiones. -- Il es autoritari ne por un avantage
personal, ma por un idé. Extra to il es un brav mann. Strax quande on ne
tucha su dadá il es bon, si no il es quam un herisson. Amico tre secur,
on posse confider le quocunc on vole.»

Altri qualitás de Wahl ne mentionat del grafologa ma ne minu real anc
esset remarcat de su intim colaboratores; in prim su grand modestie.
Quande just ante li guerre yo petit de il quelc precisiones pri su vive,
con li intention scrir su biografie, il respondet me (4. 5. 1939): «Quo
concerne mi biografie it sembla me ne necessi publicar to ja nu! Por to
va esser suficent publicar it pos mi morte. In general yo prefere que on
minu parla pri mi person quam pri li cose self, it es pri li lingue
self.»

(Image: E. de Wahl, oleo-pictura de Ric Berger, fat in 1930 in Morges.
Li Mastre semblat tre fatigat del reuniones interlinguistic in Genève.)

Al nov presidente del Occidental-Union, Sr. Matejka quel just in ti
epoca discusset con il pri un serie de lingual questiones, inter queles
trovat se ti del adaptation del grec paroles scientic al fonetica e al
leges del derivation de Occidental, de Wahl tande respondet:






____
Til nu yo ne ha trovat un regul e yo ne save ca it va esser possibil
trovar un tal. In omni casu anc li mult criticantes e auxiliatores ne ha
trovat un tal... Ili ples trovar
un regul e proposir it al nov academie, ma on expecta omnicos de me! Yo
ne es un deo omnisavent, ni un pápa ínpeccabil, ma un serchator, un
precursor e un explorator. Yo ne vale decretar, ma solmen consiliar.
____

E il finit ti declaration per su favorit motto: «Li pseudo-scientie
decreta, ma li ver scientie sercha e explora.»

Quande, in 1930, reveniente del conferenties de IALA in Genève, il
restat un die che me in Morges, yo profitat ti ocasion por far su
portrete per oleo-colores. Il tande parlat me pri pictura con un tal
competentie que yo questionat le ca il interessat se anc a ti-ci arte.
Il respondet me: «Yes, un poc, nam yo studiat durant tri annus li Bell
Artes in St. Petersburg.» E yo credet conosser le!

Edgar de Wahl venit tri vezes in Svissia (li sol europan land quel il
probabilmen ne visitat quam marinero durant su yunesse pro que it ne
tucha li mare!), it es in 1925, 1930 e 1935, li tri vezes invitat a un
conferentie interlinguistic organisat de Sra. Morris en Genève e Bex. Yo
videt le in li unesim vez, in 1930, sur li trottuore del station de
Genève. Il aparet me plu micri quam yo expectat secun su foto in
uniforme de oficero de marine, ma parlante con il on strax senti se
charmat, mem fascinat. Yo memora ancor li reuniones quel noi havet in
Genève in 1930 che nor coidealist Dr. Emery, dentist, e 5 annus plu tard
inter un demí-dozen de adeptes de Occidental in Lausanne. Por ti ultim reunion
in Lausanne noi hat selectet quam locale un café del plazza Chauderon
nominat Café Occidental pro que it esset in li occidental parte del
cité.

Durant pluri hores il respondet, sin jamá monstrar ínpatientie, a nor
insistent e tedant questiones pri lingual detallies. Hodie, vice
molestar le pri bagatelles noi vell certimen utilisar in maniere plu
inteligent li curt témpor durant quel noi omnes havet li extraordinari
chance posseder su companie. Ah! Si on vell posser refar su vive, quant
diferent it vell esser!


### Occidental comensa expander se

Li ultim tri annus ante li guerre esset specialmen fructosi por li
expansion de Occidental. Li Central Oficie e li central revúe Cosmoglotta hat
esset transportat de Vienna a Chapelle, che li nov director del
Occidental-Union, Sr. Lagnel, li max devoet e modest pionero quel jamá
un lingue international ha trovat. Che il venit anc laborar Sr. Ilmari
Federn, li activ secretario del Academie. Talmen li functiones principal
esset centralisat in li sam loc, e li movement comensat extender se
joyosimen sur li tot terra.

Si li bon voluntá e li entusiasme ne mancat nos, li moné, o vé!, ne
esset tam abundant. Por li numeró festiv de de Wahl in august 1937 noi
devet colecter pezze pos pezze li moné necessi por printar it. E, in
cúlmine de ínfelicie li land in quel esset li pluparte de nor abonnates,
interdictet omni activitá in favore de un lingue international, e li
payation del abonnamentes.

E li menacies de guerre preciset se sempre plu. De Wahl esperat un
moment auxiliar nos, vendiente li lettres quel Zamenhof hat scrit le de
1888 a 1894, ma li bux in quel il hat includet les, esset íntrovabil,
probabilmen forprendet de un ínconossete, quel besonat un recipiente e
quel brulat li contenete. Li sam aventura quam por Lott, exceptet que
che ti-ci on hat atendet alminu su morte por brular su «paperallia»!


### Li guerre

Venit li guerre. Li comité del Occidental-Union, e precipue su
presidente, Sr. A. Matejka in La Chaux-de-Fonds, successat mantener li
contacte epistulari con de Wahl til 1940. In comense de april 1942, li
Centrale de Chapelle-Vd in Svissia recivet un long lettre de Tallinn in
quel de Wahl explicat su desfacilitás de vive e su mal sanitá. Il
suffret pro furunculose, vivet sol e devet cuidar self pri omni labores
domestic. Su marita ja hat desaparit in 1941 durant li transportationes
de popules.

Situation penibil por un mann havent 75 annus, tam plu que pro un cade
ante quelc annus un de su epoles esset in parte paralisat.

Aprendente in 1943 per li belfilio de de Wahl que ti-ci besonat un
tasc-horloge, Sr. Matejka inviat le strax un tal per li intermedie de ti
belfilio, ma sin saver ca ti preciosi objecte pervenit til su
destinatario.



Quo evenit a de Wahl durant li ultim evenimentes es nos conosset per du
lettres de Senioretta Thomson, su yun colega in li gimnasie de Tallinn.
Li unesim lettre inviat a Chapelle pos que Sretta Thomson hat emigrat in
Oriental-Prussia, ha esset publicat in Cosmoglotta de may 1944. LI altri
lettre, scrit del campe de refugiates de Silkeborg in verne 1945, esset
adressat a prof. Jespersen in Helsingör, pro erra, nam Srta Thomson ne
ja savet que li dan linguist e amico de de Wahl hat morit li anteyan
annu. Ti duesim lettre, retornat del posta a su expeditora, esset
reinviat de ti-ci a un altri adresse dat de Sr. de Wahl, ti de Sr.
Berggren, in Svedia, quel publicat li traduction de it in li Estafette
del sved Occidentalistes de marte 1946.

Ex ti lettres de Sretta Thomson noi extrae li sequent passages,
ordinante les cronologicmen:

____
Pos li retraida del Russes, yo self havet li felicie posser visitar du
vez ex Germania li old senior. In unesim in august 1942, durant 2 1/2
semanes in su villa. Ta, yo festat su 75-im anniversarie con 11 amicos
de diversi etá, damas e seniores. Ye ti die il obliviat su mult penas
debit al desfacil conditiones del vive e a su chancelant sanitá. Mi
duesim visita, in comense de januar 1944 evenit in tot altri
circumstanties. Li old senior esset hospitalisat in un simplic sanatoria
municipal; ti de Seewald apu Reval. Su villa esset ínhabitabil pro manca
de calentation e ínreparat damages. In li sanatoria il partit su chambre
con un simplic e stupid individue. Il esset plen de intelectual
interesse, fat apen atention a su primitiv circumité e leet me diversi
essayes pri scientic temas, quel il hat scrit in su solitá, por ex. pri
li influentie del finno-ugric lingues sur li slavic lingues, pri li
prediction historic e li quaresim dimension, un nov version modificat de
su anteyan conferentie: Rason del historic follies (Red.: Ples vider
Cosmoglotta de marte 1929). Omni labores esset de alt nivell
intelectual. In marte 1944 il esset victim de un grand desfortune. Su
litt domette con li tot biblioteca e omnicos quo il possedet esset
incendiat in un nocte. Per hasard il havet con se in li hospitale li
ancor ne publicat poemas in su lingue. To es omnicos quo il successat
salvar, e il petit me dir to a vu. Il es calm e resignat, ma profundmen
trist e solitari. Il plu ne senti un tache por li vive. E malgré to il
crede ne har laborat vanmen in su vive.

Li 12 sept. 1944 Sr. de Wahl scrit me su ultim carte contenent li
diversi adresses de su colaboratores disperset in diversi locos de
Europa. Il dat me li comission salutar les e comunicar les li
evenimentes. Poy il desaparit por noi quam detra un cortine, in li etá
de 77 annus, tot sol in li statal «Sanatora Seewald apu Reval».
____



Desde ti moment null information pervenit til nos pri su fate. Silentie
complet. Ínpossibil interprender serchas.

Sixanti annus, plu quam un demí-secul del 19-im annu til su 79-im annu,
il ha consacrat al afere del lingue international. Quel magnific vive!
Quel bell exemple de abnegation il ha dat nos!

Car Edgar de Wahl, tui nómine, tui vive e tui ovre va lassar por sempre
un luminosi tracie in li historie del homanité quam ti de un grand
benefator: creator del ver lingue international!

_Ric Berger_



Li supra biografie esset pret por printation quam special numeró de
Cosmoglotta de junio quande li sequent telegramma, expedit de Helsinki,
de Sr. A.Z. Ramstedt, quel noi hat petit interprender serchas in
Estonia, arivat in Morges li 30 april 1946:

____
Edgar Wahl living his address paldeski maantee 52 Tallinn --
Samstedt.
____

Li nova esset strax telefonat al amicos de Svissia... ma li manuscrite
de ti Vive de E. de Wahl departet támen al printería. Null damage si nor
mastro save quo su disciples pensa pri il in li funde de lor cordie.

_R. Bg._




# Cosmoglotta B 82 (jul 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat    Tel. (021) 9 56 56    Julí 1946 -- Nró 82 (5)




## Li usation del témpores in Occidental

Ante quelc témpor un de mi amicos nederlandesi atraet mi atention sur li
facte que in hollandesi on ne usa perfecte e li ínperfecte in li sam
maniere quam in li altri lingues. Adplu on usa quelcvez li presente vice
li passate e vice li future. Il petit me dir le qualmen on usa ti
témpores in Occidental.

Pro que li question ancor ne ha esset publicmen tractat, quelc
aclarationes certmen ne va esser ínutil.

Por liquidar strax li minu important punctu, lass nos mentionar que on
posse anc in Occidental usar li presente vice li future, quante li
futuritá del action ja es ínmiscomprensibilmen expresset per un altri
parol. Ex.: Deman yo departe a Paris. Li usation del future in tal
frases es tre usual anc in li vivent lingues: F: Demain je vais à Paris.
G. Morgen gehe ich nach Paris.

On anc posse usar li presente vice li passate in casus u noi in li
vivent lingues usa li talnominat «presente historic» quel have li
scope dar plu mult vive al narration. Li procede es tant conosset que it
es apene necessi citar special exemples.

Un poc plu complicat es li question del usation del témpores del
passate. Ci ne solmen li vivent lingues ne interconcorda con unaltru, ma
li election del just témpor in un sam e sol lingue obedi quelcvez a
extremmen complicat regules. On mey pensar solmen al tre delicat
dintintiones queles reye li usation del «passé simple» francesi (je
fis) e del «imparfait» (je faisais). Ili es un ver rupte-cap por
Germanes. LI situation es simil in italian e hispan, ma anc in anglesi
(con su assertetmen tant simplic grammatica) li just usation del
témpores oferta ínnumerabil desfacilitás al non-anglosaxones. It es ver
que ti desfacilitás es nequó comparat a tis queles assalta li candid
aprensor de Esperanto e Ido. Ta li situation es proprimen ínextricabil.
Til nu nequí ancor ha esset capabil dar clar e precis regules pri li
usation del formes -anta, -inta, -onta; -ata, -ita, -ota; li max famosi
grammaticos esperantistic self ne interconcorda in ti punctu.



In Occidental, li témpores del passate es reductet a tri formes:

1. Li ínperfecte: Yo ha laborat.
2. Li perfecte: Yo laborat.
3. Li plusquamperfecte: Yo hat laborat.

Li plusquamperfecte obedi al sam regules quam in li lingues vivent e it
oferta pro to null desfacilitá. Li discussion torna dunc solmen circum
li just usation del perfecte e del ínperfecte. A priori on vell dir que
it ne mult importa ca on usa li un o altri forme pro que li corect o
íncorect usation de ili ne posse dar loc a genant miscomprenses. Támen
it ne es interdictet enunciar quelc simplic regules queles permisse
obtener anc in Occidental un cert uniformitá in li usation del du
témpores.

Quam max simplic regulation yo proposi li sequent:

*Li perfecte* mey esser usat quande it acte se pri un eveniment passat
quel es completmen finit e plu ne have alquel conection con li presente:

Ex.: Yer yo scrit un lettre a mi patre. (Li action ha comensat e finit
in li passate e plu ne sta in alquel relation con li presente). Li
perfecte es dunc li caracteristic témpore del *narration*. It va esser
usat in omni casus u on usa in francesi li passé simple (je fis) e in
anglesi li «perfect» (I made). It coresponde anc al german perfecte
(vollendete Vergangenheit) benque ta, precipue in li lingue parlat, on
va sovente usar anc li presente perfect (vollendete Gegenwart). Pro que
in Occidental on ne distinte inter «ínperfecte» e «passate simplic»
quam in F, on va usar li perfecte anc in tal casus u F usa li
«imparfait » (je faisais).

*Li ínperfecte* mey esser usat quande on parla de un eveniment in
maniere general, sin situar exactmen li témpor passat durant quel it
havet loc:

Ex.: Yo ha recivet un lettre de mi patre.

Usante ti forme, yo ne ocupa me pri li exact témpor in quel li action
havet loc. Yo simplicmen constata que yo es *nu* in possession de un
lettre: li action have un direct relation con li témpor present e it es
plu mult li consequenties de ti action queles interessa quam li action
self. *Yo ha finit*; *yo ha manjat* significa que yo es in li
situation de un person quel ha finit e manjat. Ples comparar con: Yo
finit li labor homatine a 10 horas.

Li supra regules coresponde sat exactmen a tis queles vale por anglesi e
queles coresponde *teoricmen* (in li practica it es un altri afere)
anc al usation del témpores in francesi.




Conform a ti regules noi va logicmen usar li ínperfecte anc quande un
action comensat in li passate dura ancor in li presente: Yo ha esset
occidentalist desde 20 annus (e yo es it ancor hodie); A: I have been an
occidentalist for
20 years. Ma forsan on va dir que in un tal casu on vell con li sam jure
ancposser usar li presente secun exemple francesi e german: Je suis
occidentaliste depuis 20 ans. Ich bin Occidentalist seit 20 Jahren. In
veritá li casu have solmen secundari importantie.

Yo amemora ancor passante li possibilitá quel noi have usar li
participie present por indicar que un action ja hat comensat quande un
altri evenit: Yo esset cantant quande ella intrat. It es un tre bon
medie por nuanciar li sequentie del evenimentes e it merite esser usat
plu frequentmen in Occidental.

Yo espera que li regules indicat in supra va esser considerat quam sat
simplic por incontrar general aprobation. Ma si li un o altri del
letores have alquó plu bon a proposir noi va voluntarimen acceptar su
contribution por publication in nor revúe.

Por finir yo desira adjunter que yo ha un poc arbitrarimen usat li
expressiones «ínperfecte» e «perfecte» por far les coresponder al
dat definitiones. Yo ha fat to ne solmen por simplificar li
classification, ma anc pro que it es desfacil orientar se in li cáos del
términos grammatical queles li vivent lingues usa por definir li diversi
témpores. In mult casus li etiquette ne mem coresponde al contenete del
botelle. In omni casu it va esser bon si anc ci noi interconsenti pri li
usation del sam términos in omni nor grammaticas e manuales, por ne
transplantar anc in nor Occidental li confusion quel reye in li vivent
lingues.

A. Matejka (La Chaux-de-Fonds).




## Li universal victor del guerre

Sr. Chevalier, professor de botanica in li Museo de Paris, fat in li
Academie Francesi del Scienties un curiosi comunication. Durante su
viage in Russia, il hat constatat que li natura ja reparat secun su
propri maniere li devastationes de Leningrad. In li crateres de obuses e
inter li desjuntet lápides del ruinas crescet plantes, specialmen ott
species de mosses.

Ma li vegetale maxim invadent es un american mal-herbe, un matricaria,
li *Galinsona aristulata*, ínconosset ante quelc decennies; it covrit
omni nov spacies queles li bombardamentes ofertat. On trova it in li
ruinas de Caen e anc in li escombres de Berlin e de Warszawa.

It es li universal conquestator del guerre.    L.W. de Guesnet (Paris).




## Incredacitá

Un yun mann quel videt in li zoo por li unesim vez in su
vive un giraffe dit: «Yo ne crede it».




## Lingue international e politica

Sin dúbit in li present témpor mult Occidentalistes pensa pri li
fundation de nov clubes. Li organisation de I.L. clubes es bon
comprendet, adminim de old practicantes, e forsan quelc paroles pri un
important fase de it va esser util.

Yo va ilustrar li principie quel yo have in mente per du anecdotes. In
un venerdí-vésper in annu 1907 li secretario hat introductet al London
Esperanto-Klubo pluri foren «samideanoj», includent un yun mann de un
land quel yo ne va mentionar. Omnicos eat bon e harmoniosimen til li
medie del discurs, quel secun nor regules ne tractat politic aferes.
Subitmen li yun mann interruptet per insultativ remarcas pri ... li Rey
de Britannia! «Vu deve liberar vos de il, il custa tro mult, etc.,
etc.». Li presidente explicat nor regul e petit li yun mann tacer, ma
il ne volet. In fine quelc membres quietmen informat le que, si il
absolutmen refusat tacer, ili vell esser obligat jettar le cap-in-avan
exter li chambre. To havet li desirat efecte, ma li damage hat esset
fat.

Un altri vésper, annu 1919: Li tema del discurs esset «Irland», un
objectiv descrition del popul, mores, lingue, paisage. Quande li
presidente invitat li auditores posir questiones un senior C. profitat
li ocasion parlar pri li politic relationes inter Britannia e Irland e
lansat un atacca contra li britannic guvernament -- evidentmen in li
intention vulnerar li sentimentes del presidente. In to il successat,
nam pos quelc amari minutes li presidente abandonat li convenida,
colp-cludente li porta detra se. Li vésper esset ruinat.

Li parol «politica» posse dar li general idé de un sistema de action o
guvernament, amicalmen e scienticmen consentit un partise o lande. Ma
hodie it sovente indica hostilitá e acerbitá inter landes e ancor plu
mult inter li social classes. In un plu perfect munde tal politica va
esser viceat per scientie e concord, ma in li present dies noi deve
esser realistic e acter secun existent factes.

Si li regul «Null discussion pri religion ni politica» esset important
in li I.L.-clubes ante 1939, es it ne cent vezes plu important hodie?

To quo yo proposi ne es ínpossibil: It es fat in li sport-clubes,
adminim in Anglia. On deveni membre de un tennis-club por luder ténnis
in agreabil circumstanties con amical co-membres, ne por far propaganda
por su propri politica.




Noi va incontrar persones qui honestmen e sincermen crede que li
propaganda de su politica es tant important e urgent que ili deve parlar
pri it ye
omni possibil ocasion. Ma si noi recruta un tal membre in un
Occidental-club, e in consequentie perdi un existent membre, it es
forsan ne un important ganie por Occidental.

Noi deve penar convicter un tal person que il ancor va haver 99% de su
témpor líber por political propaganda, ma que Occidental ne posse viver
in un atmosfere de political disputes, e que in omni casu su expectation
pri conversation de su co-Occidentalistes va esser in grand part
ilusori.

Si mi rasonament es corect noi deve excluder politica ja fro li comense,
e li comense ordinarimen consiste in apart jurnales. Yo memora ex mi
Idistic dies un jurnal con li charmant titul «Kombato». Yo suggeste
que jurnales con nómines «Li Conservativ-Occidentalist», «Li
Comunist-Occidentalist», o alquicos pri li proletariat, es dangerosi
por Occidental, in tant que ili posse crear conflicte u altrimen
harmonie vell esser possibil, e pro que ili posse far nascer li idé que
Occidental es un politic movement.

Yo conclude que nor deve, e li sol base de nor success, depende del
gradu in quel noi posse presentar a nor povri politica-lacerat munde un
luminosi exemple de concord, tolerantie, mutual respecte, e amore per
nor personal relationes e in nor clubes. It es customari hodie parlar
mult pri li superioritá de Occidental súper Esperanto, ma in mi opinion
noi vell far bon ne obliviar li modelle del «Interna ideo».

Lass nos, dunc, haver un organisation e clubes in omni cités in quel
chascun posse intrar sin esser obligat escutar ínterminabil discussiones
e disputes queles il va trovar tedant, si ne ofensiv. It ya existe altri
temas por discussion! Lass nos preferibilmen arangear que chascun membre
tace pri su politica e religion -- o su manca de les -- e que null membre
save quo es li politica e religion del altres. In tal circumstanties
success in li max alt gradu ne posse escapar nos e noi va perfecter un
I.L. util por omnes, includent li political partises.

_H.D. Akerman (Anglia)_


## Semes de sapientie

[quote, Fenelon]
____
Li guerre es un male quel deshonora li homanité.
____

[quote, V. Hugo]
____
Sovente un perdit combatte es conquestat progress; minu glorie e plu
grand libertá. Li tambur tace e li rason reprende li parlada.
____

[quote, Shakespeare]
____
Li civil discordie es un venenosi verme quel devora li intestines del
State.
____

[quote, Manzoni]
____
Certmen poc coses corupte tant un popul quam li hábitu del odie.
____

(trad. de G. Bevilacqua, Italia)




## Titulaturas in Occidental

Yo have li fortune -- o misfortune -- portar un academic titul. Adplu yo
have li chance -- o deve -- sovente coresponder con seniores queles
egalmen porta un titul, academic o militari. Ex li lettres queles yo
recive yo vide que lor scritores multvez ne save in quel maniere
corectmen adressar se a me, e de altri látere yo self, scriente a un
mann titulat, tre sovente hesita qualmen usar li titul. On ne desira
esser ínpolit, ma anc exagerat politesse, quel forsan evoca desagreabil
sentimentes in li adressate, ne es necessi. Li question del titulaturas
in Occidental certmen ne es tre important, ma támen it es forsan util
parlar un vez pri it.

Yo deve confesser que yo recive un choc chascun vez quande yo recive un
lettre adressat a «Sr.Dr.X.» o comensant per «Tre estimat Senior
Doctor». Yo trova to un tro grand richesse, precipue si li scritor del
lettre self possede un titul. Nam in ti casu yo es fortiat responder con
li sam acumulation de honorific paroles. Naturalmen to es un imitation
del metode german. In German on di e scri: «Herr Doktor, Derr Oberst»
etc. It certmen ne es fals in Occidental, it viola null lege de nor
lingue, ma támen yo have li impression de un dissonantie, de un acord
superchargeat.

In Francesi on di «monsieur le docteur», ma «mon colonel». On fa
dunc in diferentie inter titules academic e militari. Un transferte de
ti metode in Occidental egalmen ne vell esser fals: «senior doctor»
(quam secun metode german), «mi colonel». Ma yo trova que ti duesim
adparlation in Occidental conporta un son tro familiari.

In Anglesi on adressa lettres simplicmen a «Dr.X.» o «Col.Y.» e
comensa li textu in ambi casus con «Dear Sir» o, si on desira esser
tre polit o formal, con li sol parol «Sir». Si on bon conosse li
adressate, on scri «Dear Mr.X.», dunc sin titul. Esque ti metode ne
vell esser recomendabil anc por Occidental? Yo crede it.

Yo dunc vell proposir omisser sur li coverte li totalmen superflú parol
«senior» (si it acte se pri un seniora o senioretta titulat, li
adjuntion de «sra.» resp. «srta.» es forsan recomendabil, ma certmen
ne necessi) e comensar li textu con «car senior», si it es un lettre
plu formal, o con «car senior X.» (o «car doctor, car colonel», si
on absolutmen desira usar li titul o pensa que su omission vell posser
esser prendet in mal parte per li adressate), si li du corespondentes es
bon conossetes. Anc li adparlation «car coidealist» es tre bon e posse
esser usat mem vers ínconossetes (naturalmen solmen si ili in facte es
adherentes o adminim simpatisantes de nor movement). Yo proposi dunc
usar *sive* senior, *sive* li titul, ma ne ambi junt.



Ti proposition naturalmen es un resultate de mi opinion purmen personal,
e certmen altri persones posse regardar li afere con altri ocules, ma yo
crede que it constitue li median via inter tro poc e tro mult
politesse.

_C.H. Pollog (Basel)_


### Nota del redaction

Pri li 3-esim paragraf del supra articul noi fa remarcar que li militari
expression francesi «mon» (colonel) es, secun li etimologistes
francesi, un abreviation del primitiv titul *monsieur* e ne li
possessiv adjective *mon*.

_R.Bg._


## Li scientie transpassa un novi magnific stadie

Li hodial scientie progresse con un ritme prodigiosi. On save, desde
circa triant annus, que li superficie terral es regularimen aroseat de
un pluvie de particules electrisat (circa un por decimetre quadrat e por
secunde) queles proveni del spacie intersideral.

On posse vider functional in li Palace del Descovrition in Paris un
aparate quel inregistra individualmen li ariva de ti projectiles,
chascun de ili productent un *toc* in un alt-parlator.

Ti projectiles es productet de un radiation a quel on dat li nómine de
*radies cosmic*, e quel sembla composit de protones con tre grand
energie.

Tis-ci producte, ye lor ariva in atmosfere particules de un specie quel
on nequande observat durant li experimentes de fisica nucleari fat in
nor laboratorias.

On dat a les li nómine *mesotones*. Lor carga positiv o negativ e ti
del electron, ma lor masse es du cent o du cent e quinant vezes plu
grand. Ili possede un energie immensi, quel permisse les traversar un
scren de plumbe de un metre de spessore, in contrari que quelc
centimetres sufice por haltar li radies X max penetrant o li electrones
max rapid queles noi posse producter.

On observat les in profundores de pluri centenes de metres sub li terra
o de mil metres sub li mare.

Lor radioactiv medial vive es curtissim e secun órdine de 2
microsecundes. Li orígine del radies cosmic es ínconosset. It sembla que
li constant astres ne se concernet, e li hipotese max sovente acceptat,
benque it ne resolue omni desfacilitás, es que ili proveni del
*novas*.

Li *novas* es stelles queles explode projectente un quantitá de
materies quel representa circa li cent millesim de lor masse, con un
rapiditá de mil kilometres per secunde e con un flute de energie enormi,
quel, in li moment del maximum, representa circa cent mil vezes ti del
sole.



On admisse que omni stelles passa un o du vezes tra li statu de *nova*
durant lor minimum témpore de evolution, quel es du milliardes de annus.

Or, on anuncia, in li scientific medies, li iminentie de un declaration
informant que on ha successat producter in li laboratorias,
*mesotones* de queles li masse vell esser du vezes ti del electron. In
altri parte, li american laboratorias vell posser bentost comunicar a
particules, energies secun li órdine de un milliard de electron-voltes.

Quo on ne vell posser expectar in li dominia del desagregation atomic,
de projectiles de tal potentie, quande on save que li scission del
nucleo de uranium postula solmen du cent milliones de electron-voltes!

Maurice LEBLANC, in «L'Homme et la Vie», april 1946.

Trad. L.M. de Guesnet (Paris).


(Vide: Cosmoglotta, may 1944, págine 51: Del elementari al universal.)




## Cronica


### Francia

In li reunion del Occidental-Gruppe del 25 may, sr. de GUESNET raportat
pri su viage in Svissia e su incontra de sviss coidealistes. Inter li
partiprendentes esset un eminent linguist quel vole judicar pri li
practica de nor lingue, e es tre simpatisant. Inter altri documentes
esset comunicat lettres de sr. A.Z. Ramstedt (Finland), sr. H. Aikes
(Nederland) e Dr. Berkold (Germania).

Sr. René Isambert, chef administrator del Colonias, mundlinguist desde
1906, quel esset in London, es just pensionat e va logiar in Chartres, u
il fundat li Esperanto-Grupo ante 40 annus. Noi espera que il va posser
ocupar se denov pri nor lingue.




PARIS. -- Li 31 may, sr. Jean Paul Vinay, Inspector principal del vivent
lingues, fat un discurse in li Centre Quaker International pri «Li
lingues e li international exchanges» avan un assemblé composit
precipue ex educatores e studiantes. Il descrit li desfacilitás
productet del diferenties de lingues in li international incontras e
congresses e li complication del divers traductiones. Poy il parlat pri
li solution per un artificial lingue. In su excellent e ínpartial raport
il citat exemples de lingues apriori, poy Volapük, Esperanto, Ido,
Novial e Occidental, con exemples de textus. Finalmen il parlat in
favore de IALA e, proque il visitat recentmen li oficie de ti
association, il dit que li labores esset interprendet con seriosi e
ínpartial metodes. Sr. Papillon, idist, declarat que por evitar un
falliment quam ti del Delegation, it vell esser necesis far conosser in
ampli scale li scope e
labores de IALA, Sr. apotecario Rousseau, old esperantist, declarat se
pret acceptar li judicament de IALA, si vermen li lingue proposit es un
progress e un practical resultat obtenibil. Un altri esperantist
profitat li ocasion por far li lauda del «kara lingvo». Sr. de
Guesnet, parlant directmen in Occidental, ye li grand surprise del
partiprendentes, explicat que li lingue de IALA ne posse mult diferer de
Occidental, ma vell esser tre proxim de Occidental e que in tal casu noi
vell considerar li question favorabilmen.   L.M.G.

RENASCENTIE, numeró special redactet in lingue francesi, exposi li
argumentes in favore del L.I. e specialmen de Occidental, del vis-punctu
marxistic. Li abonnament es líber. Misser demandas e moné a sr. W.
Gilbert. 58 Rue de la Paix, CHOISY-le-ROI (Seine), Francia. On posse anc
misser moné al Institute Occidental, CHAPELLE (Vvaud), Svissia.
Postchec-conto 11 1969. Informar directmen li redactor de RENASCENTIE in
tal casu.


### Italia

Mersí a pluri fervent pioneros, inter altris sr. Dr. Mascanzoni de Bari,
nor lingue penetra sempre plu in Italia. Un polemica contra
esperantistes evenit in li jurnale de Roma «Il Progresso». Dr.
Mancanzoni ne havet pena por demonstrar li superioritá de Occidental,
citante textus in nor lingue, durant que esperantistes es íncapabil usar
lor lingue in li presse pro que lor chapelat lítteres es íntrovabil in
li printerías.

«La Voce dello Stenografo», organe oficial del «Unione stenografi
Cimani», Via Ademollo 12, Livorno (Italia), ha publicat in li numeró de
april un articul *in* Occidental.

«Italia», revúe oficial del Club international, nró 2, de may 1946, ha
insertet un grand anuncie por Cosmoglotta.


### Svissia

Li redactor de Cosmoglotta developat li problema del L.I. in un reunion
del section del Union Europan in Lausanne li 18 junio. Long e
interessant discussiones evenit pos li discurse.

Del 11 til 19 may, sr. de Guesnet (Paris), presidente del
Occidental-Societé de Francia, e su marita, partiprendet un viage in
Svissia organisat del association «Tourisme et Travail» in conection
con Popularis-Bern. Malgré li obligation sequer li programma, ili havet
li grand plesura posser incontrar sr. Robert Ris in Luzern e Dr. C.H.
Pollog in Basel. Benque li témpore esset curt ili posset parlar in e pri
nor lingue. Mult mersís a ti amicos por lor cordial acceptation e
afabilitá.   L.M.G.




Li «Revue Internationale de Sténographie», 11 ch. Ritter, BIENNE,
publica in li numeró de may-junio 1946 un complet págine in Occidental:
Du poemas de
J. Podobsky e Li futur lingue auxiliari de Europa de E.W. Un calid mersí
a nor coidealist Bieller por li constant publication de textus in
Occidental in su bell revúe.

Li important diario «Die Tat» publicat in su numeró 171 del 24 junio
1946 un important articul «Nachkriegsplanung und Welthilfssprache» in
german de circa 90 lineas de queles 14 lineas es in Occidental. Ancor un
bell pruva que nor lingue posse esser strax publicat in quelcunc jurnal!

«Die Tat» e «Die Nation» anc ha publicat «Comunication» in german
e Occidental (Respectivmen li 18 e 19 junio 1946).

Occidental che Radio Beromünster. In li emission de Studio Zürich
«Jahrmarkt der Zeit», on audit jovedí, li 23 may, un amusant dialog.
Parlante pri li negativ resultate del conferentie del ministres de
extran aferes a Paris, li du parlatores discusset pri linguistic
desfacilitás in international relationes, pri li possibilitás de un
lingue auxiliari e finit per escutar un parte de nor disco de gramofon
«Occidental, li lingue international, discurs de Dr. F. Haas». Noi fa
remarcar que li radio-organes ha self composit li textu del emission,
basante se partialmen sur li editiones de nor propaganda-centrale.

Li ultim numeró printat de Cosmoglotta ha esset recenset de numerosi
jurnales, inter altris: Journal de Montreux, La Feuille d'Avis de
Lausanne, Zofinger Tagblatt, Familien-Wochenblatt, Schreiner-Zeitung,
etc.


### Svedia

In response al apelle al Svedeses publicat in Cosmoglotta de may, sr.
Berggren de Abrahamsberg scri nos li 15 junio que li comité sved ha ja
demarchat por inviar victuales a sr. de Wahl, ma que li interprense es
desfacil pro li actual circumstanties. Omnicos possibil es fat por
auxiliar nor venerat mastre. Cordial mersí!

Noi aprende que li nov lexico SVED-OCCIDENTAL es nu in printation e que
li lítteres A e B ja es compostet. Li Wörterbuch Occidental-Deutsch und
Deutsch-Occidental esset utilisat quam modelle de ti important ovre
national-Occidental.




## Association Por International Servicie (APIS)

Por li summa de Fr. 1.— sviss e plenation del carte de adhesion, li
adresse del membres es publicat in Cosmoglotta B e in li futur
adressarium. Seque li continuation del liste:

269. BEAUFON Roger / VILLON par Cruzy-le Châtel (Yonne) / Francia /
lignero / 1916 / F.A.I.H. / F.Occidental /
00.03.10.13.15.16.17.18.19.30.32.33.50.




## On scri nos...

[quote, "Giuseppe Fracchiolla, (Bari, Italia)"]
____
... Yo ne ha scrit antey pro que yo havet li intention responder vos in
Occidental. Ti lingue es tre facil a aprender e ante omnicos it es li
max musical inter omni modern lingues international quel yo conosse. Pos
un semane de studie yo ha posset scrir un lettre sin tre grand
desfacilitá: it es íncredibil por gentes queles ne conosse ti lingue del
future! ...
____


[quote, "Petro W. Dimitriew (Kula, Bulgaria)"]
____
... In «Libertá», yo lee un comparation de paroles inter russ e
Occidental. Li assertion que Esperanto es plu facil por slaves es un
erra. Quant plu mult yo penetra in li essentie de Occidental tam plu yo
constata un comunitá de derivation in li international paroles.
Esperanto accepta in ti sense un maniere purmen artificial, ínconform al
customes de nor lingue bulgari. In contrari Occidental deriva su paroles
quam in mi lingue matrin. In ultra it presenta un excellent medie havent
íncontestabil didactic valore. Yo ha detalliatmen studiat Esperanto e yo
mastrisa it in maniere perfect, ma yo posset constatar su barbaric
construction.

Occidental have ínsuperabil qualitás por omni scoleros a queles it da li
possibilitás intrar in li splendid edificie del scientic nomenclatura.
Occidental da les li possibilitá plu facilmen aprender li lingue
francesi quel es studiat in scoles secundari de Bulgaria. Ultra to, it
fa nos comprender li ver signification del international paroles queles
abunda in mi lingue matrin. Singul scolero e erudite deve aprender un
grand stock de scientic paroles e in ti sense Occidental es un
íncontestabil auxilie.

Yo comprendet que li lingue ne es un production purmen mecanic, ma un
emanation psicologic e que li lingue developa se secun progresse de nor
statu psichic e del progresse homan.

Yo admira li tenacitá del sviss coidealistes queles con tant fidelitá
labora e assecura li progresse de Occidental. Solmen tenacitá es
garantíe por li success de nor comun ideal.
____


[quote, "H. Littlewood (Newton, Anglia)"]
____
... Con grand plesura yo recivet ante quelc dies Cosmoglotta de marte
1946; mersí mil vezes! Ti injoyant reviventation forma -- anc pro su
modellic contenete -- un frappant pruva de vigore de nor movement e del
devotion de su adherentes. Ples acceptar li expression de mi humil
admiration e gratitá.
____




## Cosmoglotta

Noi amemora que li simplic abonnament *sin* membritá al
Occidental-Union e al SAPO custa Fr. 5.50 sviss.

Ancor un cert númere de abonnatores ne ha recivet omni numerós de nor
revúe: ili deve hastar demandar nos li mancant exemplares, nam cert de
ili comensa exhauster se.

Ples ne obliviar recomendar nor revúe e colecter nov abonnates.

Li duplic abonnament o li propaganda-abonnament (vider Cosmoglotta B/81,
págine 47) permisse vos far excellent propaganda.




## Nov editiones

Nachkriegswelt und WElthilfssprache. It es li titul de un nov circulare
destinat al propaganda che li german linguanes. On posse obtener it por
li precie de Fr. 0,40 li 20 ex. e de Fr. 0,90 li 50 ex. Un excellent
medie de propaganda junt con li document 200. Che Institute Occidental,
Chapelle, o Occidental-Centrale Winterthur (Svissia).

Nor *document No. 8* in anglesi «The modern international language» e
li traduction de it in italian «La lingua internazionale moderna»,
ambi exhaustet desde long, just es reeditet in 5000 exemplares chascun.
Ples comendar it che IOC (Institute Occidental, Chapelle).


## Anuncie

Li bulletin «Lo Stenografo», Casella postale 169, BARI (Italia) sercha
corespondentes, preferibilmen steno-jurnalistes, in li tot munde. Scrir
in Occidental.



Li INSTITUTE OCCIDENTAL, CHAPELLE (Vaud), SVISSIa, sercha un
secretario(a)
quel bon practica li dactilografie, li corespondentie (si possibil
F.E.D.-Occidental), e omni labores de buró. Cultivat persone, idealiste,
sobri, capabil, con spíritu de iniciative va esser preferet. Far oferta
con curriculum vitae, foto e pretensiones.




## Contenete

- Li usation del témpores in Occidental.
- Li universal victor del guerre.
- L.I. e politica.
- Titulaturas in Occidental.
- Li scientie transpassa un novi magnific stadie.
- Cronica.
- APIS.
- On scri nos...
- Cosmoglotta.
- Nov editiones.
- Anuncie.



Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel.
(021) 9'56'56. -- Editor responsabil: Fred Lagnel, Chapelle (Vd.) --
Cosmoglotta B es poligrafat del Institute Occidental.




# Cosmoglotta B 83 (aug 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 August 1946 -- Nró 83 (6)




## Sufixes de colection

Adherentes del schematic scol de lingue international va forsan
questionar, pro quo Occidental possede tant mult afixes in comparation
con Esperanto o Ido. A to on posse responder que un lingue ne es un
mecanisme reductend al minim númere de partes constituent. Ci reye un
altri principie. Li sol sufix esperantic de colectiones es un bon
exemple. Un exploration del etnic lingues monstra nos que disperset tra
li lingues del occidental civilisation trova se pluri sufixes aplicat
por li sens *colection*. Ma li colectiones ne es identic! Por
colectiones *scientic e organisat* on trova diversi formes del latin
-arium (F -aire, I -ario, H e P -ario, D -ar, -arium). E proque li
formes -ari, -ario es besonat por altri senses, li form latin -arium,
trovat in AFD aquarium, AD herbarium, es selectet.

Ma esque ti sufix es usat por *persones*, *individues*? Totmen ne! F
homanité, I umanitá, D. Komité, A society, Sv. Kommite, e simil paroles
in li altri lingues postula altri tractation e pro motives bon fundat
noi selecte -ité, con li sens: un totalité de persones havent li sam
qualitá.

Por coses, objectes, on trova quelc sufixes internationalmen conosset.
Queles ex ili noi va incorporar in nor lingue? Denove un exploration
revela que ili es diferentmen aplicat. Por colectiones con sens de
órdine -age es vastment usat, (A cordage, F plumage, H herbaje, D
Takelage, I paesaggio), e por li sens de desórdine *con despreciation*
es usat li sufix -allia, de quel li aspecte e pronunciation es tre simil
in li modern lingues, (F canaille, H limalla, I minuzzaglia, P gentalha,
Nl rapalje). E por dar a nor lingue un aspecte natural e por far it
international e expressiv, noi prende ambi formes.



Ci nor demí-fratres del schematic scole moca nos con triumfe: «Quar
sufixes contra li unic -aro de Esperanto! Qualmen do vu explica a
aprensores que Occidental es plu simplic quam Esperanto?». Nu, esque to
es un complication comparat con li unic -aro de Esperanto? Si noi
explora li afere secun vispunctu practic noi trova que li *teoric*
simplicitá de Esperanto es payat per complet
ínregularitá in li practica. On mey comparar quelc paroles:



Occidental avi/arium, di/arium, herb/arium, planet/arium, vocabul/arium

Esperanto bird/ejo, tag/libro, herbo/kolekto, planed/aro, vort/aro

Occidental comun/ité, major/ité, poster/ité, soci/eté, Trin/ité

Esperanto komun/umo, pli/multo, poste/ul/aro, soci/eto, Tri/unuo

Occidental bosc/age, herb/age, pastur/age, tonn/age, foli/age

Esperanto bosk/aĵo, herb/aro, paŝt/ejo, tun/aro, foli/aro

Occidental antiqu/allia, lim/allia, ram/allia, can/allia

Esperanto antikv/aĵoj, fajl/aĵoj, arbo/branĉetoj, kanajlo

Che Occidental quar sufixes in li teorie e complet regularitá in li
practica! Che Esperanto solmen un sufix, ma complet cáos in li practica!
Nu noi posse criticar li esperantic «traductiones» secun vis-punctu de
logicitá. Ejo = simplicmen *loc*, hundejo = A kennel. Qualmen on ariva
al signification birdejo = A *aviary*, e ne A *nest*? Un altri
exemple: herbokolekto = alqual *kolekto de herbo*. Quo to have a far
con li ver sens del parol international *herbarium*? Forsan ci li
esperantistes posse usar lor unic -aro? Regretabilmen secun li
dictionarium Esperanto-English de Milledge herbaro = herbage! Li solution es
tamen tre facil -- on introducte un nov radica con li special sens,
herbario!

Ex li in supra monstrat quelc exemples on posse clarmen vider li povritá
del esperantic formes *pro manca de expressiv sufixes*.

Concernent li sam erra de manca de afixes in Ido ples leer li anihilant
critica in Spíritu de Occidental (pg. 23) pri li Idan -eso por lu
abstract. «Qual progress in Ido! Compensation de 5 sufixes per un
sol!» Ma «li richesse de formes totmen ínutil ne posse compensar li
manca de formes índispensabil».

It existe, comprensibilmen, altri sufixes con li signification de
colection. Un tal es -ade quel significa *un serie, o file de coses in
lineari arangeament*. Ci li esperantist have null sufix! Paroles
logicmen format in Occidental es in Esperanto autonom radicas! Exemples:
arc-ade, balustr-ade, colonn-ade, cavalc-ade. Ples comparar li
equivalentes de Esperanto: arko, arkado, balustrado, kolono, kolonaro;
ĉevalo, kavalkado. It va apen surprisar li letor saver que li serie de
drolleríes de un arlequin es expresset in Esperanto per arlekenaĵoj,
durante que in Occidental on forma regularimen arlequin-ade.

It apare por li non-esperantist un facilissim cose incorporar un sufix
-ado con li postulat signification -- e omnicos vell esser in órdine.
Ínfelicimen,





(n.b. li págines 63 e 64 manca)


## Statutes del Association Por International Servicie (APIS)

§ 1. A.P.I.S. es un organisation por international reciproc servicie in
corespondentie, exchanges comercial e scientific, viages, etc.

§ 2. A.P.I.S. consiste in membres: (a) Individual, (b) Collectiv
(societés, associationes, corporationes, firmas, revúes, etc.) queles
conforma se al statutes.

§ 3. A.P.I.S. posse organisar tam mult special sectiones quam it es
necessi, con propri regulament, in concordantie con li general statutes.

§ 4. Por aquisiter li membratu de A.P.I.S., it es necessi plenar
corectmen li carte de adhesion e inviar it sive al landal secretario (si
existe), sive directmen al direction de A.P.I.S. Li direction decide pri
su acceptation. Li taxe de inscrition es fixat del direction de A.P.I.S.

§ 5. Por demissionar, it sufice informar li director de A.P.I.S. *per
scrite*. Li demission deveni efectiv solmen ye li fine del current
annu.

§ 6. Li adresse e li desires del membres es insertet *gratuitmen* in
li *Adressarium de A.P.I.S. til 2 complet lineas* (du lineas contene
admaxim 120 lítteres e spacies inter li lítteres junt). Omni ulterior
linea o parte de linea custa Fr. -.50 sviss.

§ 7. Chascun membre de A.P.I.S. posse devenir membre de un *special
section*, secun li special regulamentes de ti sectiones.

§ 8. Plendes pri corespondentes deve esser inviat al direction de
A.P.I.S. Membres ne satisfant li statutes de A.P.I.S. o li special
regulamentes sectional es excludet e lor exclusion es publicat in li
«nigri liste» del Adressarium.

§ 9. In chascun land es nominat un landal secretario quel ocupa se pri
li propaganda por A.P.I.S.

§ 10. Li membres de A.P.I.S. obliga se responder a omni lettres queles
contene un respons-cupon international o Bon del Institute Occidental, o
al duplic postcartes con response payat. Special servicies -- comercial o
altri -- deve esser payat secun convention inter li corespondentes.

§ 11. A omni indication pri change de adresse o de desires in un nov
edition del Adressarium deve esset juntet un respons-cupon international
o Bon del Institute Occidental in valore de Fr. -.30 sviss.

§ 12. Li lingue oficial de A.P.I.S. es Occidental e su organ oficial es
Cosmoglotta in quel es publicat omni changes e nov adhesiones del annu
current.

§ 13. Li membres de A.P.I.S. have li obligation comprar chascun nov
edition del Adressarium.

§ 14. Omni responsabilitá sive de A.P.I.S. self, sive del corespondentes
o altri colaboratores es excludet.

§ 15. A.P.I.S. es directet per li Central Oficie del Occidental-Union.
A.P.I.S. posse esser dissoluet per decision del Senat del
Occidental-Union.



Regulament del section I. de A.P.I.S.: Occidental-Presse (OP)

§ 1. Occidental-Presse (OP), li servicie de textus por propaganda de
Occidental, es un section de A.P.I.S. e organisa li exchange de
articules usabil por li propaganda de Occidental inter li
occidentalistic propagatores. It posse anc informar directmen li presse
international pri li important Occidental-evenimentes.

§ 2. Omni membre del Occidental-Union posse *devenir membre* de OP per
payar un annual contribution de Fr. 1.— sviss.

§ 3. Li *membratu vale* til declarat surtida; it *expira*
automaticmen quande li membre cessa esser membre del Occidental-Union o
si il ne ha payat li annual contribution.

§ 4. Ye li adhesion, li direction de OP have li jure demandar del nov
membre *pruvas pri li capabilitá traducter* de Occidental al lingue
matrin. In casu de ínsuficentie, li direction deve desconsiliar li
adhesion.

§ 5. Usation del textus de OP per non-membres, specialmen per adeptes de
altri sistemas, va esser considerat quam *plagiate* e *persequent
secun li leges landal*.

Function activ del membres

§ 6. Omni membre obliga se inviar a OP, de chascun articul concernent li
problema del L.I. quel il publica in su lingue: (a) un exemplare del
original articul in li jurnal; (b) almen du exemplares de traduction in
Occidental scrit per machine (sur formate A 4 = 210 x 297 mm). Sur li
traduction deve esser indicat: autor, date, nómin e lingue del jurnal
del unesim aparition.

Function passiv del membres

§ 7. Omni membre del OP have li jure demandar in prunta chascun articul
trovat in li archive de OP. Li exemplare del manuscrit resta proprietá
del OP e deve esser retornat du semanes pos reception.

§ 8. Per su membratu, li membre have li complet jure de autor pri li
articul; il posse traducter it a su lingue matrin, changear it, acurtar
it, amplificar it, signar it per su propri nómin (si li autor del
articul ne ha explicitmen interdit to) si to facilisa li insertion in li
presse.

§ 9. Un membre quel ha pruntat un articul de OP e fat aparir un
traduction in un jurnal de su lingue es obligat inviar al direction de
OP un exemplare del jurnal de aparition.

§ 10. Si li membre recive un honorarie por li articul, il posse
conservar de to 40% quam honorarie por su traduction. 60% il deve
inviar al direction de A.P.I.S., section OP, quel retene 20% por li
casse de OP e invia li restant 40% quam honorarie al autor original del
articul. Omission del payament de 60% ducte a exclusion.



§ 11. In casus u li manuscrit original ha esset fortmen changeat per li
traductor, ti posse inviar li necessi documentation pri li changes al
direction de OP e proposir un altri percentage de repartition del
honorarie, si it ascende almen a Fr. 10.— sviss. Li direction decide, in
amical consentiment con li autor, eventualmen con un jurie de expertes.

Li direction de OP

§ 12. A chascun demande pri articules o questiones a OP deve esser
juntet un respons-cupon o un Bon del Institute Occidental in valore de
-.30 cts. sviss.

§ 13. Secun necessitá, li direction de OP publica circulares con listes
del articules in su archive, sive complet catalogs, sive liste del nov
aquisitiones. It posse junter a to un raport pri function e activitá de
OP. Ti listes posse esser sive autonom circulares al membres del OP,
sive esser publicat in Cosmoglotta B.

§ 14. Li direction covri li expenses por li administration per li annual
contributiones e le 20% del eventual honoraries. It posse, si necessi,
instituer e fixar un taxe por chascun articul pruntat. Eventual gania ea
in favore del casse de A.P.I.S., eventual deficite es covrit ex li casse
de A.P.I.S.




## General abreviationes





A = anglesi, Fn = finn, L = latin, Pl = polonesi

C = catalan, G = german, M = madyar (hungarian), R = russ

D = dan, Gr = grec, Rm = rumanian

E = estonian, H = hispan, N = norvegian, S = sved

Esp = Esperanto, Ho = hollandesi, O = Occidental, T = tchec

F = francesi, It = italian, P = portugalesi

cor = coresponde, gen = general, p = pri, of = offerta

des = desira, ill = illustrat, pc = postcartes, pg = propaganda

div = divers, lt = lettres, pm = postmarcas, rsp = responde

exch = exchangea, omn = omnicos, pb = problema, tem = tema


## Code de abreviationes (secun li international decimal classification)





00 Ovres general

01 Bibliografie

02 Biblioteconomie

03 Enciclopedies gen.

04 Collectiones gen.

05 Revúes etc. gen.

06 Societés e Academies gen.

07 Jurnales, jurnalisme

08 Poligrafie

09 Manuscrites, preciosi libres



10 Filosofie

11 Metafisica

12 Metafisica, special temas

13 Spíritu e córpor

14 Filosofic sistemas

15 Psicologie

16 Logica

17 Morale

18 Ancian filosofies

19 Modern filosofies

20 Teologie, Religiones

21 Natural teologie

22 Bible. Evang. St Scrit

23 Dogmatic teologie

24 Relig. practica

25 Pastoral ovres

26 Ecclesia

27 Historie del ecclesia

28 Eccl. e relig. sectes

29 Religiones ne-cristan

30 Social scienties. Jure

31 Statistica

32 Politica

33 Politic economie

34 Jure

35 Administration

36 Associationes. Assecur.

37 Instruction. Education

38 Comercie. Comunicat.

39 Customes. Folklore

40 Filologie

41 Comparant filologie

42 Anglesi filologie

43 German filologie

44 Francesi filologie

45 Italian filologie

46 Hispan filologie

47 Latin filologie

48 Grec filologie

49 Lingues

50 Natural scienties

51 Matematica

52 Astron. Geod. Navigation

53 Fisica. Ration. mecan.

54 Chimie. Mineralogie

55 Geologie

56 Paleontologie

57 Biologie. Antropologie

58 Botanica

59 Zoologie

60 Aplicat scienties

61 Medicina

62 Arte del ingeniero

63 Agricultura

64 Domestic economie

65 Comercie. Transport

66 Chimic industries

67 Manufacturas

68 Mecan. Industr. Mestier.

69 Construction

70 Bell artes

71 Architect. de jardines

72 Architectura

73 Sculptura, Numismatica

74 Dessin. Decoration

75 Pictura

76 Gravura

77 Fotografie

78 Musica

79 Ludes. Sport. Amusament

80 Litteratura

81 American Litteratura

82 Anglesi Litteratura

83 German Litteratura

84 Francesi Litteratura

85 Italian Litteratura

86 Hispan Litteratura

87 Latin Litteratura

88 Grec Litteratura

89 Altri Litteratura

90 Historie e geografie

91 Geografie e viages

92 Biografie

93 Ancian historie

94 Europa: Modern historie

95 Asia: Modern historie

96 Africa: Modern historie

97 Nord America: Modern historie

98 Sud America: Modern historie

99 Oceania. Polari region.





Consecution del indicationes in li Adressarium: Li adresses es
classificat secun li landes, intra li landes secun li cités, intra li
cités secun li nómines, secun li alfabet. Chascun adresse contene, si
complet, li sequent indicationes: Numeró. Titul. Nómin, Prenómines /
Strada e numeró / Indication del quartere postal in li cité / Profession
(Annu de nascentie) / Lingue matrin, lingues conosset -- lingues de
corespondentie: temas de corespondentie. / membre de un section /.



Nómin de familie e lingue matrin es sublineat, sammen li indication «ne
rsp». Membres sin ti indication ha obligat se responder secun § del
statutes. *In Cosmoglotta* li adresses es classificat in órdine
cronologic secun li numeration.




## Cronica


### Anglia

De ti land, pos sat long silentie, noi esset informat pri li plan de
labores por li futur mensus del Britannic Occidental Federation. Noi
espera bentost posser publicar plu abundant detallies.


### Austria

Desde li medie de august li expedition de printates a destination de ti
land es permisset e ti numeró de Cosmoglotta va esser li unesim quel nor
coidealistes va reciver directmen ye li aparition.

Noi esset anc informat de nor excellent coidealiste Pigal, quel denove
recomensa su activitá por Occidental, que li propaganda va restartar pos
quelc témpor in Vienna. It va esser facilisat per li abundant materiale
quel noi ha publicat durant li ultim annus.

Li agente de Cosmoglotta por Austria es: Sr. Ing. E. Pigal, 68,
Liesingerstrasse, WIEN-LIESING. Li persones desirant abonnar Cosmoglotta
mey interrelater strax con il.


### Francia

Paris -- Li reunion del Gruppe li 27 julí esset specialmen interessant
pro li presentie de plur veteranes del mundlingue: Li idistes Dr.
Siegfried Auerbach, Corespondent de IALA in London, e Georges Aguiré de
Lavallois-Paris, li occidentalistes Administrator René Isambert de
Chartres e Representante Maurice Martinet de Rouen. Malgré li absentie
de plur membres pro li vacanties tal incontra esset gay e agreabilissim.

Del 13 til 28 julí evenit in li Palace del Modern Artes del Cité Paris
un exposition organisat del societé l'Art Libre (Arte Líber) fundat
secun base federativ con 400 exposientes e 1'400 picturas. Li bell
ilustrat catalog contenet li manifest e statutes in francesi e in
Occidental (9 Rue Clauzel, Paris IX).




ACTION, un del max grand politic semanales francesi, ha publicat in su
nó 100 del 2 august un excerpte de un lettre de nor coidealiste W.
Gilbert quel defendet li idé del L.I. del vis-punctu marxistic, ma nor
amico esset presentat quam un partisan de Esperanto, in un brev
introduction. Li nó 102 del 16 august contenet un demí-págine reservat
al L.I., e titulat: «Polémique occidentalo-espérantiste». Li redactor
declara har recivet pluri lettres de occidentalistes e de esperantistes.
Es publicat un vigorosi rectification de W. Gilbert, con su adresse, un
articul de nor mastro E. de Wahl, monstrant que Esperanto ne es un
lingue de cultura proletari, un lettre de un partisan del L.I. ne
practicant, quel aproba li argumentes de nor amico Gilbert exposit
in li nó 100, e un lettre hostil al idé de un L.I. (li sol lettre hostil
quel li redactor confesse har recivet).

Secun li prim lettres recivet, ti articules ha fat sensation. Specialmen
ti de Sr. de Wahl fat mult impression. Pluri esperantistes confesse
francmen que ili ha desde long «sentit diversi grav defectes de
Esperanto», e monstra un grand simpatie por Occidental.

RENASCENTIE No. 2, julí. Bulletin international politic, social,
economic. Contene: «Evolution tra li Munde (Soviet-Union,
Tchecoslovakia, Francia, Italia), Important avise, Al popules anglesi e
american!». Redactor: W. Gilbert, 58, rue de la Paix, Choisy-le-Roi
(Seine), Francia.


### Germania

Nor information publicat in nor numeró de may 1946 secun quel li
«German Occidental-Federation» esset reconstituet ne es exact. Sr.
Mildebrath demandat li autorisation reconstituer ti federation, ma ne
ancor ha obtenet it.

Interim noi ha recivet informationes del filio de sr. E. de Wahl, sr.
Hans de Wahl (quel ne mem savet que su patre esset ancor in vive), de
sres. Raedler (Görlitz), Mass (Elmshorn), Karch (Leipzig), Quensel
(Gotha), Dr. Carl A. Pfeiffer (Königstein), Kirchner (Berlin).

Noi amemora que solmen lettres e postcartes es admisset de Svissia a
Germania. In consequentie it es ancor ínpossibil inviar printates
(Cosmoglotta o libres de studie).


### Nederland

Nor agente por Cosmoglotta e por li payament de omni facturas del
Institute Occidental Chapelle (Vd) Svissia es nu: Sr. A. Koning, 165
Bloemendaalseweg, BLOEMENDAAL.

Li stenografic revúe «De Groote» Schrijver ha publicat un sat long
comunication in quel es mentionat Occidental con li adresse del
Institute Occidental.

Esque vu save que in li annu 1946 ancor apari in ti land li
«Volapükagased pro Nedänapükans»? Li amatores de curiositás
interlinguistic mey scrir al redactor Dr. Arie de Jong, Leidscheweg 39,
Voorschoten, Nederland.


### Svissia

Li activitá del sviss organisationes continua developar se in injoyant
maniere. In St. Gallen, li Occidental-Buró de ti cité publica li sempre
interessant mensual organe CIVE DEL MUNDE. Nr. 26 de august contene:
Incontra, Occidental in Svedia. Noi recivet. Corespondentie.




Li revúe DER WANDERER ha publicat in su numeró 2 de may 1946 un
important studie pri li problema del lingues. It ne ha obliviat li
problema del lingue
international. 2 1/2 págines esset consacrat a ti question in queles
esset publicat tri clichés prestat del Institute Occidental. (Adresse:
Wanderer-Verlag, Stampfenbachstr. 114, Zürich).

Li revúe VORSCHAU, nó de julí ha anc publicat 3 págines pri Occidental.

Li reunion annual del SVISS ASSOCIATION POR OCCIDENTAL es previdet por
li mensu *octobre*. Ples vider li apart articul in págine 72.




## Occidental in li presse

Durant li ultim mensus un cert númere de jurnales parlat de Occidental o
publicat recensiones o comunicationes o articules:

EUROPA (Basel) in su numeró de august publicat un articul in Occidental
titulat «Li fals amicos» de I. Federn (London).

Noi esset informat pri publication de recension de Cosmoglotta in li
sequent jurnales: Zofinger Tagblatt, Freie Innerschweiz, Arbeiter
(Winterthur), Fachblatt für schweizerische Heime und Anstalten.

Li dictionarium de Matejka (Occidental-Deutsch und Deutsch-Occidental)
ha esset recenset in Schaffhauser Nachrichten, Die Tat, National Zeitung
(Basel), Die Ostschweiz, Neues Winterthurer Tagblatt, Volks-Zeitung
(Spiez), Basler Arbeiter-Zeitung, Berner Tagblatt, Freie Innerschweiz,
Ringiers Unterhaltungs-Blätter, Die Wochen Zeitung, Emmentaler
Nachrichten, Zofinger Tagblatt.

Un «Comunication» aparit in Die Tat (Zürich), Die Nation (Bern), Die
Weltwoche (Zürich), Zürichsee-Zeitung, Schwiez. Republikanische Blätter,
Schaffhauser Nachrichten, Der Landbote, Luzerner Neueste Nachrichten,
Der Zürcher Student (Zürich), Neue Zürcher Zeitung, National Zeitung,
St. Galler Tagblatt, PTT-Zeitung, Der Eisenbahner, Schweiz.
kaufmännisches Zentralblatt (Zürich), Tagesanzeiger (Zürich),
Evangelisch-soziale Warte (Zürich), Wir Jungen (Aarburg).



LI OLMA. St. Gallen, centre de Svissia oriental, va esser visitat inter
li 10 e 20 octobre de millenes de persones pro li OLMA
(Ostschweizerische land- und milchwirtschaftliche Ausstellung). Simplic
billetes de ferrovia vale anc por li retroviage. Noi espera que mult de
nor sviss coidealistes va profitar ti ocasion por visitar ti cité e li
OCCIDENTAL-BURÓ ST. Gallen, Brauerstrasse 31, quel procura anc omni
informationes desirabil.




## Reunion Del «Sviss Association Por Occidental»

Noi previde nor reunion annual por li mensu *octobre*. Li date va
esser fixat in li ultim moment, nam por permisser li max grand
partiprension, noi vole atender que li simplic billetes de ferrovia mey
esser valid por li retro. It va esser probabilmen li 20 octobre.

Por permisser a chascun partiprendente ear e retrovenir li sam die, noi
deve selecter un loc de quel departe trenes direct in omni directiones.
Noi proposi sive BERN, OLTEN, eventualmen denov BIENNE.

Noi peti omni coidealistes queles desira partiprender a ti reunion
informar nos pri lor desires e verificar ca ili ja es membres del SAPO
(Membritá Fr. 1.—) e si ili ja possede li Occidental-insigne (Fr. 1.50).

Un detalliat programma va esser inviat a omni membres in comense de
octobre.

Nor landal organisation ha fortmen augmentat durant li ultim mensus, ma
ancor mult letores ne es membres. Ples ne obliviar que solmen li union
fa fortie e que li soliteros ne posse far avansar nor movement!

Interim, chascun membre es petit recrutar nov interessates, letores de
Cosmoglotta, membres de nor organisationes por accelerar li difusion de
nor lingue!

Li secretario.



****



LIBRERIA: Membres de OU, SCOED e SAPO recive un rabatte de 10%. Ne
obliviar mentionar vor membratu ye li comende. Por abonnamentes e
contributiones null rabatte posse esser concedet.

SCOED: Noi amemora nor Societé cooperativ del Occidental editiones
(SCOED) de quel li partes ed Fr. 20.— sviss, payabil in un, du o quar
rates. Ples adherer a ti organisation quel assecura li Occidental
editiones! Ples petir li carte de adhesion con li statutes che li
Institute Occidental.

COSMOGLOTTA: Abonnament annual Fr. 5.50 por non-membres. Li membres del
OU e del SAPO recive it por Fr. 4.— + li contributiones annual a ti
organisationes (Fr. 1.50 por li OU e Fr. 1.— por li SAPO).

DONATIONES: Pro manca de spacie va aparir in li nó B de octobre.

****




## Contenete

- Sufixes de Colection
- Li Preposition
- Occidental ja existet in li XII-im secul
- Exercitie de Traduction
- APIS
- Cronica
- Occidental in li Presse
- SAPO



****

Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel. (21)
9'56'56. -- Editor responsabil: Fred Lagnel, Chapelle (Vd.) --
Cosmoglotta B es poligrafat del Institute Occidental.

****




# Cosmoglotta B 84 (sep 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Septembre 1946 -- Nró 84 (7)




## Passate composit

Por expresser que un action evenit in li passate, li europan lingues
possede un apart témpor por li verbes: li *passate*; por ex. yo
laborat, vu manjat.

Ma li romanic e germanic lingues e anc Occidental have adplu un altri
témpor por li passate, it es li *passate composit*: «yo ha laborat,
vu ha manjat».

Li romanic lingues possede por li passate ancor un triesim témpor, ma it
sembla que ci du témpores coincide e, alminu in li Francesi parlat, li
tal-nominat «passé défini» generalmen es substituet per li passate
composit.

Li usation del passate composit ne es partú simil. On posse distinter un
anglesi e un continental usa. Si yo vide rect, li diferentie in li usa
sur li continente ne es important.

Sur li continente on posse presc sempre substituer li un témpor per li
altri: «Quande yo intrat, il leet jurnale e ella scrit un lettre» (il
esset leent e ella esset scrient). Ci it acte se pri un action ne
definit per un comense e un fine. -- «Antey il fumat tro mult
cigarettes». To es un hábitu. Quande on di «Antey il ha fumat tro mult
cigarettes», on ne anuncia li hábitu ma li facte.

In li céteri casus li substitution de un témpor per li altri ne es
genant, it solmen changea un poc li stil: «Yer yo ha esset in Paris --
Yer yo esset in Paris».

Quel es li diferentie? «Yo ha esset» emfasa li finition. «Esset»
descri li eveniment del residentie, it es plu pictural, plu plastic, plu
vivent.

In general li du témpores es sovente quam du sinonimes; per ili on posse
alterar li expressiones e evitar li monotonie.

Li anglesi custom es tot diferent. Li passate composit expresse in
anglesi un action quel, in omni casu, have quelc conectiones con li
*presente*, sive 1/ pro que li action ne ja ha finit «I have been an
Esperantist for thirty years» (yo ha esset un Esperantist desde 30
annus) (Sr. Butler, Cosmoglotta 124, januar 1939), i.e.: «yo ja es
Esperantist desde 30 annus».




Sive 2/ pro que li resultates es ancor remarcabil -- «Yo ha perdit mi
moné»
(yo ancor es povri). «Anglia ha fundat un potent imperie» (existe
ancor). Ma: «Roma fundat un potent imperie» (ha desaparit).

Esque li Academie deve electer inter li continental e li anglesi metode?

A. Koning, Bloemendaal (Nederland).




## Confession

In un prospecte scrit in Francesi, li Esperantistes sviss exposi li
avantages de lor lingue con argumentes monstrant un extraordinari
candore: «Il est aujourd'hui la seule langue auxiliaire mondial, car
de modeste project qu'il était au début il a passé au rang de *langue
vivante* et a triomphé de tous les autres systèmes proposés».

Esperanto ha tom poc triumfat que hodie existe por parlar solmen pri
Svissia, minu adeptes de it quam ante 40 annus. Per li raporte de nor
colaborator, sr. Leuenberger, on posse constatar que, in li ultim
congresse ecumenic in Basel, on considerat ti lingue quam *ínapt*, mem
ta u li manca de un lingue international fa se max cruelmen sentir. It
es fals que Esperanto ha triumfat súper omni altri sistemas pro que
partú u apari Occidental, Esperanto retira se.

Li sam prospecte declara: «Esperanto es li quintessentie del idiomas
europan». Li bell confession. Til hodie li Esperantistes reprochat a
Occidental esser solmen «europan», durante que lor lingue esset
«universal», it es: tam oriental quam occidental. E nu, ili proclama
que Esperanto es li «quintessentie del lingues europan». It ne plu es
question pri li oriente. E vice jettar li pudre al ocules, on contenta
se per dir li veritá tot crud. Ma tande on ne plu posse criticar
Occidental pro su base!

R. Berger




## Li prim linea maritim transatlantic

Li prim linea maritim transatlantic esset creat in 1816. Li passage de
New York til Liverpool durat duant tri dies.

Li nascentie del vapor-machine permisset creder que on vell posser
acurtar mult li témpor del passage, ma ti espera ne esset realisat ante
mult annus. In 1819, un mixtet experiment esset fat per li segle-nave
«Savannah», a quel on adaptat un vapor-machine. It usat duant quin
dies por far li viage inter America e Britannia. Li resultate esset poc
incorageant e durant pluri annus li navigation per vapore ne progresset.

Ma in 1858 li «Great Western», un bell vapor-nave con 440
vapor-cavalles realisat in nu prim viage tra li Atlantic Ocean un
remarcabil resultate: deci six dies de passage eante e solmen deci quar
retroveniente.

L.M. de Guesnet




## Li acurtat action

On ha ja probabilmen remarcat que quelc nómines de Occidental es hodie
ortografiat sovente con un -e final (discurse, concurse, mem progresse,
regresse, etc.). Alcunes crede que to es unicmen pro evitation de un
similitá con un plurale, o pro eufonie. Ma it existe un altri rason plu
important.

In realitá li -e final es adjuntet ci pro li regularitá. On save que it
existe in Occidental un comod procede por substantificar un verbe exter
li finales -ion o -ntie, it es prender li presente del verbe quande it
acte se solmen pri un acurtat action: arivar, li ariva, cader, li cade,
creder, li crede, proceder, li procede, atender, li atende. In li verbes
dinamic on naturalmen aplica li regul de Wahl, e on scri: vid/er, li
vis/e, prend/er, li prens/e, etc. Omni to es bon etablisset e ne oferta
li minim motive por contestationes.

Ma it existe quelc casus special por queles on sembla har fat
exceptiones e queles tamen on vell posser tre bon includer in li regul
general. Por li acurtat action de curr/er on di curs quande regularimen
it vell esser curs/e quam on scri prens/e e ne prens, cred/e e ne cred,
vis/e e ne vis. Poy li analogie fortia scrir anc ex/curs/e, dis/curs/e,
re/curs/e. Formes quam curs, discurs, sembla constituer un triesim
maniere, absolut superflú, por expresser li action derivat de un verbe.
Naturalmen, cert vocabules (cursu, textu, eventu, etc.), pro que ili
have un sense tre diferent del verbes primitiv curr/er, text/er,
eveni/r, constitue *nov* radicas índispensabil pro li distintion de
sense o pro li derivates (textu-al, eventu-al, etc.).

Ma paroles quam progress, congress, regress posse esser tre bon
considerat quam acurtat actiones del verbes pro/gress/er, con/gress/er,
re/gress/er; dunc on deve derivar les regularimen de ti verbes similmen
a crede, cade, con -e final, queles es derivat de creder, cader, etc.

It es ver que on vell anc posser considerar congress, progress, regress
quam primitiv radicas e derivar de ili li verbes per -er. Tamen du
rasones oposi se a ti solution. In prim li verbes derivat de un radica
nominal usa generalmen li finale verbal -ar, e to es tre comod por
auxiliar li memorie. Duesim rason li parol *curs* ne es un parol
primitiv ma un derivate de currer, ergo con ti solution va sempre restar
exceptiones.

In resuma, li max simplic e regulari procede consiste in considerar omni
paroles citat supra quam acurtat actiones de verbes per -er, e lassar a
ili lor -e final analog a ti de mult altri nómines derivat del verbes
per -er.

Adplu noi fa remarcar que in li unesim annus E. de Wahl scrit sovente
progresse, congresse, etc., anc Meysmans in su lingue international tam
proxim a Occidental.

_Ric Berger_




## Occidental-propaganda in un international congresse de studiantes

God Dag! Buon giorno, Signore! Jó napot kivánok! Buenos días! Goeden
dag! Bonjour Monsieur! Dobrý den! Guten Tag! Hyvää Päivää! Good morning!
Esque to es un reportage pri li construction del turre de Babel? No, no,
car letor, to es solmen un litt specimen del reciproc salutationes in li
«Semane ecumenic universitari de Basel». Plu quam 500 studiantes de
adminim 18 landes convenit del 7 al 12 junio a Basel por discusser li
problemas actual, por escutar discurses, por prender contacte con
comilitones del altri landes.

Ex li multi discurses yo mentiona solmen li sequentes: Prof. Denis de
Roupont(??) (New York) discurret pri li secularisme, Prof. Ellul
(Bordeaux) pri li practica(??) del comunisme, Prof. P.A.H. de Boer
(Leiden) pri li nationalisme, Dr. H. Lilje (Hannover) pri li Nihilisme,
Prof. L.A. Zander (Paris) pri li hom russ e inspector Witschi pri li
situation del eclesie in li oriente (Japan, China, Indonesia, India).

Inter li discurses sempre traductet in german o francesi, on discusset
in gruppes li discurses nominat. On anc arangeat discussiones inter li
german studiantes e li norvegeses, inter germanes e franceses, inter
germanes e angleses, etc., e yo audit que ti unesim contacte del anteyan
ínamicos successat tre bon. Ultra ti oficial contactes inter li divers
popules nascet cordial amicitás inter studiantes de divers lingue e
naturalmen anc inter puellas e boys. Anc in casus u li intercomprension
ne esset possibil li unitá esset sovente documentat. Unquande p.e. yo
dineat con franceses e germanes. Un german studiante, quel perdit su
brasse dextri a Rostow (Russia) esset impedit tranchar su carnage. Un
francesi puella vident to ne solmen tranchat le li salsice ma anc servit
le. Ili ne posset parlar con unaltru, ma ili posset tamen «comprender»
unaltru.




In li cultus diari omni studiantes cantat in lor lingue matrin ma ye li
sam melodie, e quande noi vocosimen pregat li «Paternoster» chascun
pregat it in su lingue. Ye li ultim die noi omnis, luteranes,
calvinistes, anglicanes, Quakers etc. celebrat li sacri comunion e pane
e vine dit nos in un lingue international, que Deo nos ama e pardona. To
omnicos demonstrat nos que it es solmen li spíritu de Jesu Cristo quel
posse unir li popules e necos altri, anc ne un lingue international. --
Ma por far productiv ti unitá efectet del spíritu de Cristo it es
necessi comprender unaltru. Vu demanda me certmen qualmen noi posset
parlar con unaltru. Certmen por li Cristianes li spíritu de Pentecoste
ha abolit li spíritu del «Turre de Babel». Li unitá del spíritu esset
un realitá in ti semane ecumenic, li unitá inter divers nationes,
confessiones
(eclesies), inter medicos, teologos, filosofos, juristes, etc. Ma li
multilinguitá esset egalmen un realitá -- e un obstacul desagreabil. It
es ver que li studiantes qui venit a ti congresse presc omnis parlat
adminim du o tri lingues. Talmen noi posset reducter li multilinguitá a
un bilinguitá. Ma ti bilinguitá fortiat nos traducter omni discurses,
votes, informationes in german e francesi, un statu quel raptet nos
adminim 12 hores.

Li discussiones e comissiones esset in german e francesi e li
traductores esset continualmen in action. Naturalmen ili ne esset
traductores professional e ne mancat li erras de traduction. Partú e in
omni ocasion on audit li ínpatient clama: Traduction! Traduction!
Felicimen noi Sviss studiantes es poliglottes presc desde li lulluore e
pro to li traductores esset presc sempre Svisses. On posse imaginar se
que li Tchecoslovacos, Ukrainianes, Norvegeses, Hispanes esset sempre
genat in li discussiones pro que ili esset fortiat audir e parlar in
lingues queles ne es lor propri.

Durant que noi discusset in diversi lingues, dormit in li secretariatu
del «Semane ecumenic» grand paquettes contenent materiale de
propaganda pri Occidental, quel li Occidental-Centrale de Winterthur hat
inviat nos. Li organisator del «Semane» savet que ti paquettes hat
arivat, ma il ne havet li témpor necessi por ocupar se pri ili e in li
buró laborat Sviss studiantes queles ne havet li minim interesse por un
lingue international. In li fine del semane yo decovrit per hasard in un
angul del buró ti paquettes e yo comensat rapidmen distribuer li
materiale de propaganda malgré li oposition del «burocrates» queles
pos har videt li contenete del paquettes volet usar li folies por far
noticies etc.




Yo fat lu max possibil por distribuer li textus de propaganda. Quande yo
distribuet li folies, multis demandat me: «Esque to es Italian o
Hispan? Pro quo on da nos li teses in Italian, Hispan?» Li Hispanes e
Italianes ne demandat me. Ili traductet li textu sin pena. Li franceses
dit in unesim moment: «Noi ne comprende italian o hispan.» Ma yo
explicat les que to ne esset hispan o italian, ma un lingue
international. «Certmen to es Esperanto», ili respondet, e detornat
se. «Noi ne interessa nos pri Esperanto.» Yo dit les que li lingue
miraculosi ne es Esperanto ma Occidental e yo adjuntet: «Vu va certmen
comprender it. Prova solmen, prova.» E quelcvez ili provat -- e
comprendet it. Un puella francesi traductet me facilmen e presc sin erra
li tot textu del teses. Un Anglese anc traductet li Document No. 200.
Hollandeses e Germanes interessat se por li lingue international, de
quel ili nequande hat audit. Regretabilmen li témpor por li propaganda
esset tre curt e on ne posset expectar un judicie del congressanes pri
li nov lingue international
quel multis identificat con Esperanto. Li oposition ne mancat. Un
hungarian studianta dit que it vell suficer saver anglesi, francesi e
german. Pro quo ancor Occidental? Quelc studiantes dit: «Un lingue
artificial nequande va successar.» Felicimen yo havet ocasion propagar
Occidental anc pos li fine del congresse, pro quo noi invitat quelc
german e hollandesi studiantes a Bern, u yo posset dar les prospectes de
Occidental.

Yo crede que li nómine «Occidental», quel esset in omni bocca ye li
fine del congresse, va esser portat in omni landes, pro que on va saver
anc in ti landes, u Occidental ne ancor es conosset, que it existe alquo
plu bon quam Esperanto.

Walter Leuenberger, Bern.




## Li cocination per undes!

In 1938 un austrian scientist, Senior professor Kovarczik, de Vienna,
demonstrat, durante experimentes, que li curt undes combinat con li
congelation posset esser utilisat por li cocination del alimentes. Li
fenomene esset conosset del fisicos, ma on ne hat experimentat in it li
practic dominia.

Hante preparat un marmite plenat de aqua e adductet ti-ci al minimal
temperatura quel li statu liquid posse mantener, li professor plongeat
ta pluri vivent piscos, malgré li humanitari leges por li protection del
animales. (On posse esser un grand scientist e ignorar que li hom ne
deve imposir un ínutil sufrentie al animales.) On presse sur li buton
del aparate. In quelc minutes li piscos esset cocinat suficentmen,
durante que li aqua esset ancor congelat. Poy li professor renovat su
interessant experiment mettente un crud bifstec in li aqua quel il
lassat ti-ci vez congelar completmen. Quande on haltat li aparate del
curt undes, li carne esset tot cocinat in li medie del bloc de glacie.

Quo evenit con ti miracul cocinal? Esque li professor continuat su
studies por li utilisation del curt undes in li cocine? Desde li guerre
noi ne plu save alquo pri to. E tamen hodie, pro li manca de gas, ti
medie cocinar vell esser preciosi.




## Li arte criticar

Un yun autor infatuat de se self hat adressat a Voltaire un tragedie por
submisser it a su judicament. Pos har leet it, Voltaire dit, posiente li
manuscrite sur li table: «Li desfacilitá ne es far un tragedie quam
ti-ci, ma responder a ti quel ha fat it.»




## Usation del morúe

De omni pisces, li max util al hom es certmen li morúe. Ne solmen it
abunda ínexhaustibilmen -- on pisca it in contenes de milliones de
kilogrammes -- ne solmen su precie es extremmen bass, ma it oferta usas
queles on ne divina sempre.

In li regiones del nord, por exemple, u li recolte de fen es nettmen
ínsuficent por nutrir li brutes, li indigenes da a lor vaccas e a lor
agnes capes de siccat morúes. On fa cocinar li restes mixtet con algas.
In Laponia li domestic besties, durante tri mensus ne have altri
nutritura. Sur li costes de Irland, li ponies manja in hiverne li capes
de morúes.

Hodie on transforma ancor li restes de morúes in ingrassament, e ti-ci
es utilisat desde long témpor por li nutritura del svines.

Li hépate, quel furni li celebri oleo reconstituent, es un del productes
max perfect del gastronomie del nordic landes. Cocinat in aqua, li
hépates de morúe forma un ver crem con fin sapore.





(li parte supra de págine 80 manca)

...exemplares por li exchanges, exemplares por li membres del gruppe e
simpatisantes, plus quelc exemplares por li propaganda, sive duant a
sixant exemplares. Quande li gruppes va esser numerosi, it va esser
necessi formar equipes de deci a decidu gruppes (o plu mult).

Medies de ilustration: linogravura, carton decupat, patatogravura, zinc,
pluviette (in francesi: bruine), ligne, «pochoir», etc.

Temas tractat:omni subjectes interessant li adolescentes: sportes,
artes, filatelie, ludes de construction, radio, modelles reductet
(ferrovias, aviones, naves), poemas, anecdotes, novelles, essayes,
inquestes, etc.

Evidentmen li instructor corecte li textus a printar; to es un excellent
medie por parlar Occidental.

In comense, it es necessi haver un organe central dant omni directives e
informationes por far functionar li edition del jurnale e li exchanges.

Ples dunc inviar me, med vor organisme national, o directmen:

1. vor nómine e complet adresse,

2. vor desiras e suggestiones.



Ti organe central va posser devenir in future li jurnal proposit in
prim.

Yo crede que per ti medie li old occidentalistes va posser recrutar plu
facilmen circum ili adeptes che li yunité, e laborar con eficacitá por
li pace del munde. On va organisar li exchange de infantes inter
families durante li vacanties.

Li coidealistes sved deve continuar lor labor pedagogic quel va esser
facilisat per li medies proposit ci-supra.

Ti organe va esser neutral in politica e religion. Yunes invia textus,
dessines, lines, etc.   J. Roux, instructor, COULON 2.S., Francia.




## Judicies pri Occidental

Sr. Mascanzoni (Bari) scri nos: Vi quo just scrit me Ing. Dr. Antonio
Baietti de Roma in Occidental pri Occidental:

____

Quam vu vide, yo scri vos in Occidental (o alminu in un lingue quel yo
crede Occidental -- mi novonitá ne permisse me un rect opinion). E támen
to ne da me alquel orgollie, ma to sembla me tam facil ... que yo ne
crede it! ma it es plu versimil que yo rangea un erra pos un altri, e in
ti casu vu mey pardonar un tal ínconscientie a vor amíco!
____

E adplu parlante pri li articul «La atoma bombo», publicat in li revúe
«Esperanto internacia» il di:

____
Just releente it on tucha per manu li plu grand aptitá de Occidental
por li scientie.
____

Tis-ci es sincer paroles de un erudito quel antey esset sat sceptic pri
li facilitá e practic usabilitá de Occidental, e quel nu scri ti lingue
sin erra!



ORIGINAL AFORISMES

Un afere practicat con ínnobli sentimentes va aportar solmen ínnobli
fructes.

Li minim parte del habitual materialisme es efectivmen necessi por
viver.

Esse ambiciosi solmen avan te self, nequande córam li gente.

A chascun es rendit justicie, si il suffre tant male quant il ha fat al
altris; ma, si il suffre minu, il have a mersiar por li diferentie.

A.E. Cortinas, Lugano.



Li paroles es li cloves por ataccar li idés. (A. Godin)

On posse far omnicos, ma on ne posse dir omnicos. (R. De La Grasserie)

trad. G. Bevilacqua, Italia.




## Cronica


### Anglia

«International Memorandum», marte 1946, no. 3, revuette del Britannic
Occidental-Association, 23 Womersley Road, London N. 8. Contenete:
Absorption del oriental inmigrantes, de E. de Wahl, prendet ex li
articul «Ne es egal qual lingue» (Kosmoglott jan./febr. 1924). The
psychological and sociological character of languages de A.Z. Ramstedt.
Quelc interlinguistic maximes de E. de Wahl. Cronica, publicationes,
novas. Rich numeró poligrafat quel noi fortmen(??) recomenda a omni
coidealistes.


### Francia

Noi ha recivet un libre de 144 págines «Salon de l'Art libre» pri li
exposition de picturas evenit in ti «Palais des arts modernes» in
Paris del 13 julí til li 28 julí. Noi ha esset agreabilmen surprisat
vider li textus francesi esser anc presentat *in Occidental*, i.e.
*Li arte líberi* e li *Statutes* del organisation. It es un
excellent aplication de Occidental, nam ti libre posse esser consultat
anc de persones ne francesi.


### Svissia

«Wir Jungen» no. 9, septembre 1946 ha recenset li no. 130 A de
Cosmoglotta. Adresse: Postfach 72, Olten (Svissia).

Li important organe del «Société Suisse des commerçants», «Journal
suisse des Commerçants», ha publicat in junio e julí 1946 un long
articul, signat H. Gilliéron, quel exposit li problema del L.I. secun li
prospectes esperantistic, con fals informationes pri un assertet
«votation in favore de Esperanto in li quaresim congresse del
linguistes in Copenhag in 1936»!!! Sr. Matejka, presidente de nor
Union, respondet in li no. del 13 septembre per energic rectification,
finiente per un textu comparativ Esperanto-Occidental. Talmen li 50'000 letores del
Journal Suisse des Commerçants es informat pri li existentie de nor
movement; it es just li publica quel es max interessat al problema in
Svissia.




## Spíritu de Occidental

Li ovre de de Wahl es quam ti de un genial sculptor, qui ex un masse
crud e ínform de marmor, per su arte, su tecnica e su genie, extrae un
statue mirabil e polit. Solmen hant leet ti ovre on save quo deve e quo
ne deve esser un L.I.

Dr. Ing. Antonio Baietti, Roma.





****

Automobilist: «Quelc de vu pedones vermen promena quam si ili vell har
comprat li strades.»

Pedon: «E quelc de vu automobilistes vermen conducte quam si ili vell
har payat lor vehicules.»

****




## Important avise a nor abonnatores

Un francesi abonnator de COSMOGLOTTA informa nos que su oficie postal ha
taxat li ultim numerós de Cosmoglotta pro que li coverte ne havet alquel
indication ti stamp indicant que li porte esset payat. Ti remarca es
fals. Omni nor covertes have li inscrition a dextri supra: J.A. Chapelle
(Vaud), quo significa «Jurnal de Abonnament» de quel li taxe ha esset
payat in Chapelle (Vaud). On ne posse expedir alquel exemplare sin
payament del taxe, nam omni covertes es exactmen controlat de nor oficie
postal, secun li prescritiones del regulament sviss postal, queles es
tre strict pri ti punctu. Dunc, si altri abonnatores trova se in li sam
situation, ili deve informar lor oficie postal e refusar payar un
suplementari taxe. Noi anc peti les informar nos ocasionalmen pri tal
desfacilitás, nam it es ínadmissibil que li porte deve esser payat du
vezes!

Administration de COSMOGLOTTA




## Reunion del SAPO

Quam date por li ho-annual reunion del SAPO noi ha provisorimen retenet
li 20 o 27 octobre, ma ante prender un decision definitiv, noi desira
haver alquel informationes pri li eventualitá de un proxim
reintroduction del billetes soledial, mersí a queles li custas de viage
vell posser esser apreciabilmen reductet. Noi dunc ne posse por li
moment dar precis informationes, ma chascun membre del SAPO va reciver
in just témpore un special circulare convocatori.

In revancha, noi posse anunciar que quam loc del reunion va max
probabilmen esser electet *Olten* quel es max bon situat in relation
con li comunicationes ferroviari.

COMITÉ DEL SAPO




## Occidental-Union

It va esser necessi proceder max bentost possibil al nov electiones por
li SENAT del Occidental-Union quel, unvez definitivmen constituet, va in
su torn ocupar se pri li election del nov academie international.

Por accelerar li labor, noi peti omni membres del Occidental-Union
misser al Central Oficie til fine de decembre maxim tard li liste del
candidates queles ili proposi quam nov membres del Senat.

Occidentalistes queles ancor ne es membres del Occidental-Union posse
securar se li possibilitá de partiprension al proxim electiones per li
ínmediat adhesion e payation del contribution societal.

CENTRAL OFICIE




### Donationes recivet por Cosmoglotta

Sr. M. Daucourt Fr. 1.—; Johalf Fr. 1.—; C.E. Sjöstedt Fr. 5.—; E.
Bonorand Fr. 10.—; A.E. Cortinas Fr. 1.—; J.V. Wolf Fr. 1.—; W. Haas Fr.
1.—; A. Hobi Fr. 11.50; H. Björkman Fr. 3.—; Ant. Portmann Fr. 5.—; R.
Portail Fr. 1.—; J. Ritter Fr. -.50; A. Grünig(??) Fr. 3.—; C.E.
Sjöstedt Fr. 3.70; J. Baumer Fr. 2.—; J. buchmann Fr. 2.—; M. Hugenin
Fr. 5.50; R. Berger Fr. 7.20; Johalf Fr. 2.—; J. Eyer Fr. 1.—; Y. Sköld
Fr. 3.35; A. Nordlund Fr. 9.40.

SCOED: 1 parte social: R. Stähelin.




## Association Por International Servicie (APIS)

Por li summa de Fr. 1.— sviss e plenation del carte de adhesion, li
adresse del membres es publicat in Cosmoglotta e in li futur
Adressarium. Seque continuation del liste:

193. MARTINET Maurice / 2 rue Méridienne / SOTTEVILLE-lès-Rouens (S.I.)
/ FRANCIA / comercial viagero / 1884 / F.A.H.G. / Occidental H.A.G. / ceramica,
refractores, vitre, fabric. del paper.

270. CASSANO Pasquale / Via Dalmazia 80 / BARI / Italia / stud. fil. /
1926 / I.F. Occidental / Occidental F.I. /
10.11.12.13.14.15.16.17.18.19.2.24.29.32.44.47.80.81.82.83.84.85. /
Pedagogie. Exch. revúes fil.

271. AMODIO Stefano / Via Quintino Sella 158 / BARI / Italia /
Dr.rer.oec. / 1914 / I.F.G. Occidental / Occidental F.G. / tem.gen.30.38.49.31.80.90.
exch.05.07.pc.ill.

272. GARZOLA Giulio / Via Mazzini 3 / ALESSANO (Lecce) / Italia /
cand.rer.pol. / 1913 / I.F.G Occidental / Occidental F.G. /
tem.gen.07.16.17.20.24.30.32.34.38.39.49.56.63.67.68.70.82.83.90.exch:
05.07.

273. BRUONO Francesco / ARDORE MARINA (R. Calabria) / Italia / studente
in lingues / 1921 / I.A.F. Occidental / Occidental I.A.F. /
des.exch.pc.pm.15.37.39.41.32.43.49.73.81.82.83.

284. DALLA FAVERA Leila / Via A. Zanini / CORNUDA (Treviso) / Italia /
studenta / 1927 / I.F.A. Occidental / Occidental F.I.A. /
arte.litt.sport.costumes.viages.historia.

275. LAZZARI Luis / Achgasse 21 / BREGENZ (Vorarlberg) / Austria /
employato / 1912 / I.G.H.A.F.Holl. Occidental / Occidental G.I.H.A.F.Holl.

276. ROUX Jacques / COULON 2 S. / Francia / instructor / 1913 / F. Occidental /
Occidental F. /
10.13.15.17.20.30.32.33.37.39.40.49.50.60.70.74.75.76.78.79.80.90.91.




## Contenete

- Passate Composit
- Confession
- Li acurtat Action
- Occidental. Prop. in un int. Congresse de Studiantes
- Cocination per Undes
- Li Morte del imperator de Ku-Klux-Klan
- Un Jurnal occ-istic por li Yunité
- Judicies
- Cronica
- Comunicationes.



Redaction e administration: Institute Occidental, Chapelle (Vaud),
Svissia.




# Cosmoglotta A 131 (oct 1946)

ANNU XXV    Octobre 1946 No 3 (131)


## Contenete

- Matejka: Li «bellitás» de poliglottisme in Svissia.
- Saving face.
- Berger: Li simplicitá de Occidental e complicationes de Esperanto.
- Matejka: Li stereofonie.
- Twain: Un ascension sur Rigi-Kulm.
- Diverses.




## Li «bellitás» del poliglottisme in Svissia

On save que in li celebri processu de Nürnberg li desfacilitás causat
per li multitá del lingues ha max elegantmen esset soluet per li
installation de un de ti marvelosi machines traductori queles ja rendit
tant ínobliviabil servicies al ancian S.d.N. (q.m.r.i.p.) Li procede
consiste in to que omni discurses es ínmediatmen e simultanimen
traductet in anglesi, francesi, russ e german per expert traductores.
Chascun actor del pezze es providet de un cap-escutator med quel il
posse capter li paroles del traductor e audir strax li debattes in su
lingue matrin. Sin ti sistema, li procedura vell postular quar vezes plu
mult témpor e noi admira li sagacitá del astut judicos queles, mersí a
ti ingeniosi metode, ha impedit li criminardes morir pro debilitá senil
ante li fine del processu e talmen escapar li patibul.

Li avantages del machine traductori es tant evident que durant li ultim
session del Sviss Consilie National (cámera del deputatos) un del
representates del popul proposit adopter li sam sistema anc in li
parlament helvetic. To vell, il dit, esser un ínapreciabil auxilie por
tis queles, quam il, ne conosse un sol parol german e queles pro to ne
posse sequer li discurses in ti lingue. Por li extranes queles ne es
familiarisat con li usanties del sviss parlament, noi deve explicar que
solmen li oficial comunicationes del presidente es traductet sive in
francesi, sive in german, ma ne li discurses del deputatos queles
expresse se, secun lor líber vole, in un del tri lingues national:
german, francesi o italian.

Li proposition del deputato esset combattet del representante del
guvernament federal quel alegat li enorm custas de un tal installation e
adplu fat remarcar que, in contrast a traductiones de francesi a
anglesi, li aplication del sistema del simultan e ínmediat traductiones
de german a francesi (li max frequent casu quel vell presentar se in li
sviss parlament) es mult plu delicat, pro li fundamental diferenties in
li structura del frases footnote:[On save que pro li complicat
sintaxe german, on sovente ne posse capter li sense ante har audit li
fine del frase ad u li verbe es rejectet in propositiones
subordinat.].

Un altri parlamentario expresset li opinion que on posse rasonabilmen
exiger de un deputato sviss que il mey esser capabil comprender, si ne
parlar, adminim *un* altri lingue national apu su lingue matrin e que
ergo li proposition de su colego posse esser considerat quam ínoportun.

It existe poc landes u li instruction scolari es tam pussat quam in
Svissia, precipue in li dominia del aprension de lingues foren. Ma
regretabilmen li conossenties aquisitet sur li bancas del scoles
secundari es plu quam rudimentari e ili servi a nequó si on ne cuida
completar su saventie. Or poc homes have por to li ocasion o le necessi
témpor, mem inter li future deputatos. Pro to li installation de un
machine traductori in li sviss parlament totalmen ne vell esser un cose
tam ínrasonabil quam cert assertet poliglottes inter li deputatos vell
voler far nos creder. Mem in Svissia, li classic land del poliglottisme,
li calamitás nascent ex li diversitás del lingues national ne posse
esser fordisputat. Ti facte es ilustrat per un altri incidente,
passabilmen burlesc, quel evenit durant li sam session del Sviss
Consilie National. Li humorist inter li deputatos, quel customa
expresser expresser se sempre in su dialecte sviss-german, fat un
discurse quel in tant gradu excitat li hilaritá de su colegos samlingual
que un representante de Genève, despitat pro su ínpotentie partiprender
li alegresse general, criat con alt voce: «Traduction!»



Pos ti exclamation, li hilaritá atinget su cúlmine. [It es realmen
burlesc que un deputato ne es comprendet pro que il expresse se in su
real lingue matrin, durant que li traduction ne vell har esset necessi,
si vice to il vell har parlat in «alt-german». Or on deve saver que li
genuin german es anc por german-svisses un lingue foren quel ili deve
aprender in li scole elementari, e quel es por ili tant desfacil que poc
persones successa realmen mastrisar it mem pos multannual studies. Nequi
parla li lingue de Goethe in su vive omnidial. On usa it solmen in scrit
(e ancor tam bon quam on posse) e on audi it in li eclesia o in oficial
discurses. Li lingue realmen parlat del sviss-germanes es dunc totalmen
ne ti quel li scoleros genevesi in li scol quam assertet duesim lingue
«national» e un habitante de Lausanne, mem si il antey ha studiat
german, ne va comprender su compatriotes de Zurich plu mult quam si
tis-ci vell parlar hollandesi! Esque to ne es un cose
admirabil?

Naturalmen li proposition del astut deputato trovat un ecó considerabil
anc in li sviss presse. It procurat a ti-ci li benevenit ocasion
reservir li old e conosset disco de gramofon pri li cultural valore del
aprension de lingues foren. «Solmen li conossentie del lingues extran»
-- ili declarat in liric tirades -- «aperte nos li cordie del
concernet popules e permisse nos descender profundmen in lor animes. Ti
qui aprende un lingue foren aquisite per to un duesim munde. Specialmen
por noi Svisses li conossentie del quar lingues national es un patriotic
deve, nam it es li precondition por li bon intercomprension e por li
politic harmonie in nor federalistic state etc., etc.». Un del
jurnales, ocupante se plu particularimen pri li direct consequenties de
un eventual adoption del procede proposit del concernet deputato,
demonstrat doctmen que li traduction in german de un discurse fat in
francesi vell far perdir a ti-ci tot finesses e su ínegalabil elegantie,
nam li metodes de expression es tro diferent in francesi e german por
que it vell esser possibil traducter li discurses sin trahir li intern
bellitá del pezze oratori.

Yo ne vole pussar mi mordacitá til examinar quant mult finesse e
elegantie on vell riscar perdir in li traduction de un discurse fat de
un romandic deputato. Ma noi retene li preciosi confession que mem tal
qual ili es, un fidel traduction revela se quam ínpossibil. Tiens,
tiens! Noi credet til nu que ti sorte de reproche esset generalmen
reservat al lingues artificial, queles on declara quam intrinsicmen
ínapt al expression litterari. E nu noi aprende que anc german, un grand
lingue vivent, naviga in li sam batelle! Ma to ne mem es lu max
remarcabil in li declaration de ti jurnalist sviss-german (nam it es un
jurnalist sviss-german quel scrit li concernet articul); lu remarcabil
es que il self ne vide li tot falsitá e íntenibilitá de su tese. Quo
significa omni ti tirades pri li delicies queles procura nos li
mastrisation del finesses del lingues extran e queles permisse nos
savurar til fund li mastre-ovres litterari in lor lingues original? It
es quam si noi vell provar convicter li eskimós pri li bellitás del
vegetarisme. Por vermen comprender e gustar li finesses de un lingue
extran on deve har preterpassat un stadie de aprension quel li aplastant
majorité del studiantes in lor tot vive nequande va atinger. In 9 casus
ex 10 ili ne mem en consciosi pri li intrinsic bellitás e li grand
ressurses de lor propri lingue matrin. Por li grand masses li letura del
classicos es in li max mult casus ne un delicie, ma un penibil labor.
Ili sovente ne mem es capabil distinter un bon scritor de un mal scritor
e lor veneration por li classicos es max bon definit per li exemple del
nov-richa quel intrat in li librería e dit al venditor: «Ples dar me li
complet ovres de Schiller e Goethe e poy ancor alquó por leer!»

E vu posse esser cert que li deputato german quel escuta li discurse de
su colego francesi have null ocasion por gustar li finesses lingual del
pezze oratori. Il es ja plu quam content si il successa solmen capter li
general idé e in cert casus on deve le esser ancor mersiosi que il ne ha
comprendet just li contrari de to quo ha esset dit.




To es li situation in un land poliglottic, u li conditiones por li facil
intercomprension es li max favorabil possibil. Anc noi ne es ciec por li
bellitás del lingues vivent, ma omni cantas de sirene de lor
turiferarios ne successa far nos cluder nor ocules córam material
ínpossibilitás. E un tal ínpossibilitá es li idé que un lingue vivent
vell alquande posser esser aprendet del extranes til complet
mastrisation e que it vell mem posser servir quam lingue international
auxiliari. It es quam si on vell seriosimen pensar al
possibilitá transformar omni homes del terra in piano-virtuoses. Noi
lauda li deputato ticinese in li Sviss parlament quel, essente
oficialmen designat por raportar in lingue francesi un nov projecte de
lege córam li assemblé, declarat tranquilmen in excellent francesi:
«Seniores deputatos! Hante esset designat quam raportero in lingue
francesi, yo questionat li responsabil representantes del guvernament e
del buró del Consilie National ca un deputato comisset presentar un
projecte de lege in lingue francesi, have li jure parlar italian. On
respondet me que nequó in li regulament del Consilie National ni in li
sacrosant traditiones del sviss parlament oposi se a un tal iniciative.
E pro que yo ancor sempre pensa que it vale plu bon expresser se in su
lingue matrin quel on bon conosse quam massacrar un lingue foren, yo va
presentar vos mi raporte in italian.» E talmen il fat.

Ti deputato es un sagio.

_A. Matejka_




## _Saving face_

(Salvar li facie.)

Li Chinese ha inrichat pluri lingues europan per li parol anglesi
_face_ = facie o visage in un signification particulari. On perdi
facie o salva li facie de alqui.

On vell posser dir «prestigie» o «aparentie» o «sentiment de honor»,
ma to ne traducte exactimen li signification de ti expression. On
prefere pro to usar li original parol prendet ex «Pidgin-English». It
veni del ínscrit codex quel in China regula li relationes de hom a hom.
Su scope es auxiliar li proximo, conservar su sentiment de dignitá
personal, ne humiliar it, far nequó quo vell posser far perdir le ti
sentiment, precipue ti de su dignitá in li opinion de su proximos.
Respectation del facie permisse al Chineses viver sin frictiones in un
sfere de concurrentie agravat per li superpopulation del país. Perdir
facie significa esser ahontat o abassat publicmen. Li sensibil Chineses
considera, in determinat casus, lu hontosi de lor conduida quam mult
minu grav quam li public conossentie de lor atrappation in un delicte
mem poc important. Li facie de chascun deve esser respectat. Un public
reprimande es por un subordinate un suficent motive por petir quelc dies
de vacanties pro li maladie de su grand-matre. Il obtene li permission,
departe, peti congedie, ne retorna... e ha salvat li facie. Li position
social de su chef, li rang del firma por quel il labora, eleva o abassa
li «facie» del personale; ti-ci prefere laborar, mem con plu bass
salarie, in un bank quam in un butíca.

«Facie» lude un rol important por li chef in questiones de promotion o
regulation del salaries. Quande alquí beneficia de un promotion
exceptional, tande to desavantagea li facie del minu fortunat o minu
capabil colegos queles il lassa detra se e to ne rarmen instiga tis-ci a
dar lor demission sub li un o altri pretexte quel salva lor facie. In
realitá employates es rarmen congediat, on «recomenda les in altri loc»
e per to lor facie es salvat. Ordinarimen augmentation del salaries es
un mesura quel on extende al tot personale in sam témpor. Esser battet
in un competition sportiv equivale al perde del facie por li equipe
concernet e ti facte ha til nu impedit li developament del sport in
China. Al ínevitabil facte que in un battallie li un del du partises
deve necessimen perdir, on remedia per dar al perdiente un important
oficie honorari, por ex. Inspector General in un litt, lontan provincia.
To salva li facie. Extranos queles ne aprende respectar li facie de
chascun Chinese, de alt o bass nivelle social, con qui il sta in
contacte, ne va haver alquel chances de popularitá. Respecte por li
facie del altres es in li omnidial vive ancor plu important quam
abstener se de rupter li «bol de ris» de su proximo o desfacilisar a
alquí li exercicie del mestiere quel es su fonte de subsistentie. Anc to
«on ne fa» in China. E it vell esser bon, si anc in altri landes on
vell in ti concernentie esser pret prender li Chineses quam exemple. To
vell esser extremmen profitabil por nor civilisation occidental quel ha,
precipue pro li guerre, suffret tant mult damages.

(Autorisat traduction ex Haagsche Post, de A. Koning, Bloemendaal.)




## Li simplicitá de Occidental e li complicationes de Esperanto

Du qualitás egalmen important es necessi in un lingue international: 1.
Li naturalitá del paroles por obtener li ínmediat comprension. 2. Li
regularitá e simplicitá del grammatica por que li lingue mey esser scrit
e parlat facilmen.

Li lingues semi-artificial quam Volapük e Esperanto renunciat in grand
parte li naturalitá por obtener li simplicitá, durant que li lingues
naturalistic quam Mundolingue e Latino sine Flexione renunciat li
regularitá por posser obtener li naturalitá.

Sovente on lauda Occidental por su aspecte natural, ma studiante ti
sistema on percepte bentost que su max grand qualitá *ne es li
naturalitá, ma li facte que li naturalitá es obtenet sin renunciar al
quasi perfect regularitá*. In nor opinion on vell dever parlar ante
omnicos pri ti regularitá e simplicitá de Occidental, pro que just ti
qualitás ne apare strax al profanes. Mem Esperantistes, atraet del
aspecte natural de Occidental, in comensa presc sempre expresse lor
timore que «in revancha ti lingue es certmen mult plu complicat quam
Esperanto».

Ti «in revancha» es fals, quam noi intente pruvar it per li sequent
demonstration. In realitá Occidental es mult plu simplic quam Esperanto,
precismen in li dominia u it «sembla» plu complicat, it es in li
derivation. Noi ne parla pri li diferenties in li alfabete, diferenties
quel ne importa por li aprension del lingue pro que on aprende les in
quelc minutes. Anc li acorde del adjective e li acusative constitue un
desfacilitá che Esperanto, ma ne che Occidental.

Ma in li formation del paroles un studie atentiv desvela poc a poc un
diferentie enorm inter li du sistemas: Durant que Esperanto, pro li mal
selection de su afixes deforma li pluparte del derivates international o
admisse un multitá de duplic e mem triplic radicas, *Occidental
contenta se sempre per un sol radica*, derivante de it li paroles
international queles Esperanto expulse, o adopte extra su sistema
regulari. Pro que un exploration complet de ti tema vell postular un tot
numeró de Cosmoglotta, noi va contentar nos per tractar solmen li casu
de quelc afixes.

Esperanto have tri species de afixes:



1. Li afixes queles es bon selectet con un sense relativmen just. Ili es
poc numerosi (apen un demí dozen!). Noi cita eks-, dis-, re-, -ach, -an,
-et, -ist.

Advere, li prefixe eks- (nor ex-!) have in Esperanto un sense plu restrictet
quam in li lingues national e significa solmen «anteyan», durant que,
in li vocabularium international, it indica un movement general de
intern a extern (D. aus) por quel Esperanto fabricat li prefixe el-,
quel constitue un duplicate ínutil. Si almen Esperanto vell usar partú
ti el-, ma it es curiosi constatar que just u ti el- vell esser apt con
su sense, Esperanto prefere adopter nov radicas, quo chargea ínutilmen
li memorie. Ex.: eks-centra, ekscentriko, ekskluziva, ekskrecio,
ekskurso, eksporti, ekspozicio, etc. es in realitá derivates queles
Occidental forma con un perfect regularitá secun un *sol* radica por
chascun familie, mersí a su prefixe ex-, obtenente sin hesitation
respectivmen: ex/centr/ic, ex/centr/ico, ex/clus/iv, ex/cre/tion,
ex/curs/ion, ex/port/ar, ex/posi/tion, etc. Ad-plu, derivates regulari
ma ínnatural de Esperanto quam el/land/igi, el/land/igo, etc. redeveni
natural sin perdir lor regularitá: ex/patri/ar, ex/patri/ation, etc.

2. Li afixes inventet o deformat, queles genite paroles ínexistent o
mutilat in li lingues natural. Circa li du ters del afixes de Esperanto
trova se in ti casu. Ex.: ge-, -aro, -ebla, -ec, -ed, -eg, -ej, -em,
-er, -estr, -ia, -ig, -ind, -ing, -uj, -ul, -on, -obl.

Li max criticabil de ti serie es -il, quel indica li instrument: plug/i
(= Occidental plugar), plug/ilo (= li instrument, it es li plug); muel/i,
muel/ilo; bros/i, bros/ilo, etc. In presc omni casus ti sufixe es ínutil
pro que it sufice departer, quam in li lingues natural, just del
instrument o del cose, por formar li verbe, e omnicos deveni astonantmen
simplic: plug, plug/ar; mol/ne, molin/ar; rabot, rabot/ar, brosse,
bross/ar; tann, tann/ar; etc.



3. Li afixes adoptet con un sense quel ili *ne have* in li lingues
natural. Por exemple mal- quel deve significar ne li contrarie, ma quo
es «mal». Por li contrarie es just apti des- o in-.

Li sufixe -ero de Esperanto have anc un sense arbitrari de «fragment»
(sable/ero, hajl/ero) por quel li parol un(u) existent in Esperanto vell
suficer; de to: sand/un, grel/un. Ti sufixe -ero es absolut necessi por
expresser li professionale: fris/er/o, lav/er/a, barb/er/o, libr/er/o,
etc. E li finales -o e -a permisse nuanciar li masculine e li feminine.

Zamenhof dat al sufixe -in li signification special qual it have in
german, ti del feminine. Ma quande on examina li vocabularium
international on deve constatar que in realitá su signification es ti
del devenientie o orígine, de quel li feminine es solmen un casu
particulari, quam ha bon monstrat E. de Wahl. Ti ver signification de
-in es trovabil in li paroles Esperanto fibrino, tanino, adoptet apu li
paroles ja existent fibro e tani. Ti sufixe ne posse esser eliminat con
su ver sense nam it es vivent in li vocabularium international e servi
ancor hodie por formar nov paroles quam penicill/ine, subtil/ine, etc.
queles in omni casu ne representa feminines secun li grammatica de
Esperanto, ma just «productes venient de...».

Por expresser un augmentative, Esperanto have -ego quel es li parol grec
mega, decapitat del unesim líttere dunc presc ínreconossibil. Or li ver
sufixe international por ti signification existe ja in Esperanto in
generalisimo, adoptet apu generalo, e es conosset partú per li
terminologie musical forte, fortissimo; piano, pianissimo, etc.
Prendente -issim, vice -ega on «regularisa» general/issim/o e on forma
ver/issim, grand/issim, bell/issim, seren/issim, car/issim, etc. certmen
plu natural quam ver/ega, grand/ega, bel/ega, etc.

4. It existe finalmen un quaresim gruppe de afixes, *tis quel manca in
Esperanto*, e queles es índispensabil por formar regularimen li paroles
international queles Esperanto adopte quam duesim radica apu un altri ja
existent. Li intention diminuer li númere del afixes por facilisar li
aprension del lingue es laudabil, ma si it fortia plu tard adopter
duplic e mem triplic radicas por un sol familie, tande li «facilisation»
es ilusion e deveni un fonte de ínutil complicationes. Li unesim de ti
sufixes necessi por un lingue international es -al. Ples comparar li
sequent liste:



In Esperanto (pluri radicas) -- In Occidental (un sol radica)

univers/o, universal/a -- univers/e, univers/al

orient/o, orientalism/o -- orient/e, orient/al/isme

kondich/o, kondicional/a -- condition, condition/al

neutr/a, neutral/a -- neutr/i, neutr/al

krim/o, kriminal/a -- crimin/e, crimin/al

radik/o, radikal/a -- radic/a, radic/al

norm/o, normal/ -- norm/e, norm/al

mens/o, mental/a -- ment/e, ment/al

potenc/o, potencial/o -- potent/i/e, potent/i/al/e

hoziront/o, horizontal/a -- horizont/e, horizont/al

spec/o, special/a -- speci/e, speci/al

individu/o, individualist/o, individual/ismo -- individu/e,
individu/al/ist, individu/al/isme

nom/o, nominal/a, nominativ/o -- nómin/e, nomin/al, nomin/at/iv/e

du, dualec/o, dualist/o, dualism/o -- du, du/al/itá, du/al, du/al/isme

materi/o, material/o, materialisto, materialism/o -- materi/e,
materi/al/e, materi/al/ist, materi/al/isme

natur/o, naturalist/o, naturalism/o -- natur/a, natur/al/ist,
natur/al/isme

Durant que 39 radicas es adoptet in Esperanto, solmen 16 es necessi in Occidental
e li altri paroles essent regularimen derivat del unesim radicas, mersí
al sufixe -al. Esque un tal sufixe ne es tam necessi quam li altri
inventet e ínutil sufixes de Esperanto -ero, -il?



Ma li max util inter li sufixes mancant in Esperanto es li sufixes supinal
-ion, -or, -ori, -iv queles Zamenhof eliminat pro que ante de Wahl null
interlinguist savet qualmen incorporar les in maniere sat simplic in li
L.I. On save que in Occidental, e mersí al Regul de Wahl, quasi omni derivates
international per -ion, -or, -iv deveni perfectmen regulari e es genitet
de un sol radica. Secun li sequent tabelle íncomplet, on constata que
Esperanto besona du vezes plu mult radicas quam Occidental por expresser li sam
notiones.



Esperanto (pluri radicas) -- Occidental (un sol radica)

konfeder/i, konfederaci/o -- confeder/ar, confeder/at/ion

civiliz/i, civilizaci/o -- civilis/ar, civilis/at/ion

deklar/i, deklaraci/o -- declar/ar, declar/at/ion

deleg/i, delegaci/o -- deleg/ar, deleg/at/ion

evolu/i, evoluci/o -- evolu/er, evolu/t/ion

feder/i, federaci/o -- feder/ar, feder/at/ion

gener/i, generaci/o -- gener/ar, gener/at/ion

ilumin/i, iluminaci/o, lum/o -- i/lumin/ar, i/lumin/at-ion, lúmin/e

inaugur/i, inauguraci/o -- inaugur/ar, inaugur/ation

vari/i, variaci/o, variant/o -- vari/ar, vari/ation, vari/ant/e

administr/i, administraci/o -- administr/ar, administr/ation

rad/o, rotaci/o -- rot, rot/ation

rezign/i, rezignaci/o -- resign/ar, resign/ation

kulmin/i, kulminaci/o -- culmin/ar, culmin/ation

Li sufixe -or apartenent al sam regul de Wahl monstra li sam cáos in
Esperanto e un remarcabil órdine e simplicitá in Occidental.

Esperanto (pluri radicas) -- Occidental (un sol radica)

konduki, konduktoro -- conduct/er, conduct/or

krediti, kreditoro -- credit/er, credit/or

obturi, obturatoro -- obtur/ar, obtur/ator

ripeti, repetitoro -- repet/ir, repet/itor

vidi, revizio, revizoro -- viD/er, re/viS/ion, re/viS/or

reflekti, reflektoro -- reflex/er, reflex/or

regeneri, regeneratoro -- re/gener/ar, re/gener/ator

inspekti, inspektoro -- inspect/er, inspect/or

dikti, diktatoro -- dict/ar, dict/ator

distili, distilatoro -- distill/ar, distill/ator

eksciti, ekscitatoro -- excit/ar, excit/ator

altigi, elevatoro -- elev/ar, elev/ator

iniciati, iniciatoro, iniciativo -- inici/ar, inici/ator, inici/ativ/e

injekti, injektoro -- inject/er, inject/or

inkvizicio, inkvizitoro -- inquisit/ion, inquisit/or

rompi, interuptoro -- rup/er, inter/rupt/or

inversa, inversio, inversoro -- invers, invers/ion, invers/or

redakti, redaktoro, redakcio -- redact/er, redact/or, redact/ion

direkti, direktoro, direkcio -- direct-er, direct/or, direct/ion

observi, observatorio -- observ/ar, observ/ator/ia

labori, laboratorio -- labor/ar, labor/ator/ia

Solmen 21 radicas in Occidental vice 42 in Esperanto! Esque it ne vale li
pena introducter li sufixe -or por economisar ti ínutil memorisation de
duplic radicas?

Li sequent paroles anc monstra que mersí al adoption de -iv li lingue
deveni plu simplic:





Esperanto -- Occidental

efekt/i, efektiv/a -- efect/er, efect/iv

intens/a, intensiv/a -- intens, intens/iv

ag/i, aktiv/a -- act/er, act/iv

el/ig/i, eksklusiv/a -- excluD/er, excluS/iv

Ancor un vez, li supra listes contene solmen un micri parte del
material. Un studie comparativ del actual vocabularium vell monstrar in
extensiv maniere que li numerosi paroles international usat nu in Esperanto,
precipue tis finient per -al, -ion, -or, -iv, fortia ti lingue adopter
nov radicas, complicante it sempre plu durant que ti paroles es
incorporat in Occidental quam regulari derivates. In quel sistema jace dunc li
simplicitá necessi por li facilitá de aprension? Esque on posse ancor
pretender que Esperanto es plu facil quam Occidental, mem por Orientales? Un
Orientale, quel deve aprender ti duplic radicas in li vocabularium de
Esperanto ne comprende li rasones de ti duplicitá e li mult trumpetat
«simplicitá» de ti lingue deve aparer le quam un formul vacui.

_Ric Berger_

(image)


## Artificialitá -- naturalitá



Solresol de Sudre, 1817. -- Langue universelle de Pirro, 1868.

Volapük de Schleyer, 1880. -- Pasilingua de Steiner, 1885.

Esperanto de Zamenhof, 1887. -- Mundolingue de Lott 1890 -- 1899.

Langue bleue de Bollock, 1899. -- Idiom Neutral de Rosenberger, 1901 {plus}
Latino sine Flexione de Peano, 1903

Ido de Couturat, 1907. -- Romanal de Michaux, 1909.

Novial I de Jespersen, 1928. -- Occidental de Wahl, 1922

Novial II de Jespersen, 1937. -- Mundilatin de Weisbart, 1932.

Desde 100 annus li lingue international oscilla del artificialitá al
naturalitá, ma li oscillationes diminue sempre plu.




## Li stereofonie

Un novitá in li tecnica radiofonic.

Noi save que mem li max bon fotogramma es solmen un pallid imitation del
realitá. Li image reproductet per li optic linse es completmen plat; noi
ne posse decovrir it in alquel profundore, durant que nor ocules furni
un plastic image del circumdant objectes. Li cause de ti plasticitá es
debit a un anatomic particularitá: li du ocules es separat per un
distantie ca. 7 centimetres e ti diferentie permisse nos percepter li
profundores e apreciar li distanties. Si noi clude un del ocules, tande
li plasticitá del objectes desapari e li image reproductet sur li retine
del ocul es tam plat quam li image de un fotogramma. Si noi vole obtener
li sam plasticitá anc sur un reproduction fotografic, noi deve recurrer
al stereoscopie quel es basat sur li supra mentionat particularitá
anatomic. On usa un cámera con du linses queles es plazzat ye li sam
distantie quam li du ocules. Li duplic image obtenet per ti procede es
regardat tra un litt aparate con du linses queles fa coincider li du
images e li resultate es un vision plastic, i.e. un vision con
reproduction del profundore.

Un simil particularitá anatomic permisse anc li plastic audition del
diversi brues. Mersí al facte que nor du oreles es separat per un
distantie de ca. 15-20 cm, noi posse determinar ex quel direction li
sones ariva a nor timpanes. Si vu clude un orel, vu perdi li possibilitá
de orientation auditiv sam quam vu perdi li plasticitá visional per li
clusion de un del du ocules.



Ti possibilitá de orientation auditiv es basat sur li extrem sentibilitá
de nor oreles por diferenties de témpor. Si un brue es productet just in
facie de vos, tande li undes sonori ariva in li sam témpor a vor dextri
e levul orel. Si li brue veni directmen de dextri, tande vor levul orel
va capter li undes un poc plu tard, pro que li via percurret per li son
es augmentat per li distantie inter li plu proxim dextri e li plu lontan
levul orel. Or ti distantie coresponde a un diferentie de témpor de ca.
1/1000-im de secunde e ti micri diferentie sufice por percepter clarmen
que li brue veni de dextri.

Naturalmen li brues posse provenir de alquel punctu intermediari inter
li du extremes (facie e dextri) e in chascun casu li orel va ancor esser
capabil determinar li direction ex quel li sones veni. Li fig. 1 monstra
que li distantie percurret per li son de su fonte til li levul orel
diminue quant plu ti fonte es deplazzat de dextri til li position de
facie. In sam témpor diminue anc li diferentie de témpor in li
perception del sones per li dextri e levul orel. Li minimal diferentie
ancor perceptibil per li orel es 1/100 000-im secunde. Geometricmen
parlant li distantie inter facie e dextri coresponde a un quart de arc
de circul (90°) e li diferentie de témpor de 1/100 000 secunde ancor
perceptibil per li orel coresponde tande a un secunde de arc.

Mersí a ti remarcabil sentibilitá del orel homan noi obtene un plastic
audition del sones. Quande noi sede in un sala de concert, in facie del
orchestre, noi distintmen audi venir li flautes de dextri, li bassos de
levul e li cornes de avan. Li conflution de omni ti sones ex li divers
directiones determina finalmen li general impression. Ma si noi audi li
sam concert per li radio, tande li sones captet per li microfon indige
omni plasticitá: li audition es plat pro que omni sones es «molinat»
per li transmission. Li radio transforma li sones in salsice, in un
«musica-salsice».

Quande on pensa a omni perfectionamentes per quel li modern
radio-aparetes es equipat, un tal judicament posse semblar exagerat. Ma
it es totvez tam ver quam anc li max rafinat foto resta sempre solmen un
plat reproduction del realitá. Ti facte ne gena nos in li arte
fotografic, pro que noi es consciosi pri su natural limitationes. Noi ne
expecta plu mult quam un artificial imitation del realitá. Ma li musica
radiofonic have li pretension e vole dar li ilusion esser genuin musica;
it pretende dar un fidel e natural reproduction de to quo li visitator
de concertes audi in li sala. Pro to li diferentie es anc mult plu
sentibil por musical oreles.

On ha naturalmen provat diminuer ti ínconvenientes per tecnic remedies.
On ne transmisse un concert simfonic simplicmen per un microfon, ma on
usa diversi microfones installat sur strategic punctus in li orchestre e
un tecnico musical (o tecnical musico) con li partitura avan su ocules
es constantmen ocupat per regular li fortie durant li emission. Ma to es
solmen palliatives, nam finalmen omni sones passa tra li sam
amplificator del emissoria e surti quam «sones-salsice» ex li
alt-parlator.

Nu, li remedie quel permisse eliminar omni ti defectes ha interim esset
trovat e it es tre simplic. It consiste in nequó altri quam in li
adaptation al acustica del sam principies queles ha dat nascentie al
fotografie stereoscopic in li dominia del optica. Vice disperser pluri
microfones in li orchestre, on usa solmen du queles dista de unaltru
quam li du oreles homan, e queles es plazzat in li max favorabil loc por
un visitator de concertes, i.e. in medie del sala, detra li chef de
orchestre, aproximativmen in li 10-im o 12-im range. Por imitar ancor
plu bon li natura on ne plazza ti du microfones separatmen, ma fixa les
in un «cap artificial», to es un bloc de ligne del grandore de un cap
homan con du microfones in li loc del oreles. Chascun microfon have su
propri amplificator. De chascun amplificator un linea separat ducte a un
separat emissor e li transmission de chascun emissor es captet per un
autonom receptor con su propri alt-parlator. On have dunc du
alt-parlatores, li un por li levul e li altri por li dextri orel.
Naturalmen chascun orel va anc in ti casu capter li sones de ambi
alt-parlatores, ma li practica monstra que ti ínconveniente ne es grav.
Li max bon efecte es obtenet quande on plazza li du alt-parlatores un
poc in avan a levul e a dextri, talmen que ili forma un arc de 90° con
li escutator in li angul (vide fig. 2).




On vell creder que li avantages obtenet per ti solution es exagerat, ma
un practic prova va strax convicter li sceptico pri lu contrari. Max
frappant es li efecte quande
on posse, quam to es li casu in li installation experimental del
emissoria Hilversum (Nederland), comutar ínmediatmen sur li transmission
ordinari per un sol microfon e talmen passar del audition stereofonic al
audition «plat». Li musica aplata se strax, deveni íntransparent, li
acustica del sala desapari e ex li nihil directmen de avan, inter li du
alt-parlatores veni quam «molinat» tra un funel li «musica-salsice»
quel noi til nu in nor ignorantie considerat quam plenvalorant e
ínsuperabil musica radiofonic.

(Image)

Fig. 1 -- LO = levul orel. DO = dextri orel. FS = fonte del sones (FS1 =
in facie. FS2 = 45° a dextri. FS2 -- directmen a dextri).

Fig. 2 -- O = orchestre. DM = duplic microfon. A = amplificator. F.I e
E.II = emissorias I e II. R I e R II = receptores I e II. AP =
alt-parlator. E = escutator.

Naturalmen ti metode have ancor quelc desavantages. On besona du
emissores e anc du unde-longores. Li escutator deve haver du receptores
con du alt-parlatores de sam construction. Ma li radio-industrie ja es
ocupat per li etablissement de planes por li construction de duplic
receptores con sincronisation acuplat e con du alt-parlatores: li un
incorporat in li aparate, li altri separat.

Noi debi ti tecnic novitá al nederlandesi radio-pioneros e li unesim
emission stereofonic anc havet loc in Nederland li 15 junio 1946 per li
medie del du transmissores Hilversum I e II. IT vell esser interessant
audir de nor hollandesi amicos alquó pri li practic resultates de ti
experiment: yo personalmen ne successat decovrir alquó pri to in li
jurnales professional. It es in céteri, secun mi saventie, anc solmen li
presse nederlandesi quel anunciat ti unesim programma stereofonic in li
historie del radio-emissiones. Forsan yo erra, nam yo ne lee omni
jurnales, ma it es cert que ti experiment ne ha trovat in li presse
mundal li atention quel it merite. It es ver que li disputes circum li
bombe atomic e li discussiones politic pri li reorganisation del munde
es altrimen interessant...

Personalmen yo ne crede que ti extremmen interessant experiment va
restar totalmen sin practic resultates e yo es inclinat creder que li
stereofonie va intrar plu facilmen in li dominia del practic aplication
quam por exemple li television quel have a victer ancor tro mult
obstacules, tecnic e financiari.

Yo deve ancor adjunter que li labores preparatori por ti innovation in
li radio-tecnica esset fat celatmen del nederlandesi tecnicos de
Hilversum durant li ocupation del país per li germanes. E it ne deplese
me que it denov un litt nation quel monstra per su scientic
realisationes li grand rol quel it es capabil luder in li developament
del progresse cultural. IT es in céteri un facte íncontestabil que li
litt nationes... pardon, yo totalmen obliviat que nor movement es
neutral in dominia politic. Ples excusar ti diversion e finir li letura
un poc plu supra...

_A. Matejka_



Un grand númere de jurnales nederlandesi ha preanunciat li emission
experimental stereofonic de Hilversum. Li supra indicationes es basat
sur un admirabilmen clar e interessant exposite publicat per li bon
conosset jurnale «De Groene Amsterdammer».




## Un ascension sur Rigi-Kulm

Rigi-Kulm es un imposant masse alpin mesurant 6000 pedes de altore, quel
forma un montania apart e aperte un vision sur blu loges, verd valleyes
e nivosi sómmites -- un compact e magnific pictura de 300 milies de
circumferentie. Li ascension posse esser fat per ferrovia, o sur li
dorse de mules, o per pedes, quam on prefere. Un bell matine, yo e mi
agente vestit nos in costume de turist e traversat li lago sur li
vapor-nave; noi descendet in Wäggis, distant 3 quartes de hor de Luzern.
Ti village es situat al pede del montania.

Bentost noi esset marchant ad supra sin hasta sur li foliut viette de
mules e tande li conversation comensat fluer quam usualmen. It esset
midí de un levimen ventosi die sin nubes; li ascension esset gradual e
li temporal visiones, de sub li árbor-branches, sur li blu aqua con li
micrissim seglatores e li avansant cliffes esset tam charmant quam
visiones ex li país del somnies. Omni circumstanties esset perfect -- e
anc li anticipationes, nam noi vat bentost por li unesim vez juir li
marvelosi spectacul de un ascension del sole in li Alpes -- li real
objecte de nor viage. Aparentmen it ne existet alquel necessitá por
hastar, nam secun li guid-libre li distantie de Wäggis til li sómmite
esset solmen 3 1/4 hores por pedones. Yo di «aparentmen», pro que li
guid-libre ja hat dupat nos un vez e it vell facilmen posser recidivar.
Noi esset solmen cert pri li altores e noi dunc calculat por noi self
quant mult hores vell postular li ascension desde li pede til li
sómmite. Ti-ci es 6000 pedes súper li nivelle del mare, ma solmen 4500
pedes súper ti del lago. Quande noi hat marchat durant un demí-hor, noi
comensat sentir nos in nor element e noi preparat nos al action, t.e.
noi hirat un boy quem noi incontrat, por portar nor alpenstocks, saccos,
paletós, e altri coses personal; to dat nos libertá por li rest.

Yo suposi que li haltas queles noi fat por extender nos in li herbe e
por fumar un poc sub li ombre excedet li medial quantité a quel li litt
boy esset acustomat, nam bentost il questionat nos ca nor real intention
hat esset hirar le por ti precis viage o por li tot annu. Noi dit le que
il es líber continuar strax si il senti alquel hasta. It dit que il ne
have realmen un particulari hasta, ma que il desirat arivar al sómmite
durante que il esset ancor yun. Noi alor invitat le departer
ínmediatmen, e petit le deposir nor objectes in li max altmen situat
hotel e dir ta que noi vell bentost sequer. Il dit nos que il vat provar
decovrir, si possibil, un hotel por nos, ma si omnis vell esser plen, il
vell demandar que on mey constructer un altri e hastar li labor
suficentmen por que li color e li gipse mey esser sicc til quande noi
vell arivar. E sempre gentilmen mocante nos, il departet e bentost
desaparit. Vers six horas noi ja hat atinget un apreciabil altore e li
vision del lago e del montania hat grandmen augmentat in profundore e
interesse. Noi haltat durant poc témpor in un litt albergo u noi manjat
pan e caseo con un quart o du de lacte, sedende al exteriore sur li
veranda con li bell panorama avan nos, e poy noi redepartet.

Deci minutes plu tard noi incontrat un rubi-faciat, calent mann quel
descendet li via con energic passus, brandissente su alpenstock e
ancrante it in li suole per li ferrin pica por subtener su grand passus.
Il haltat, ventolat se con su chapel, essuyat li sudore de su facie e de
su nuc per un rubi nase-linette, anhelat durant un moment e questionat
quant for it esset til Wäggis. Yo respondet «Tri hores». Il semblat
surprisat e dit:



-- Realmen, it sembla que yo vell posser plongear un biscuit in li
lago, tant ti-ci sembla esser proxim. Esque to-ta es un albergo?

Yo respondet afirmativmen.

-- Bon, yo ne posse afrontar tri hores de marcha suplementari. Yo ha
laborat sat mult por hodie. Yo va prender un lette in li hotel.

Yo questionat:

-- Esque noi ja ha arivat presc ye li sómmit?

-- Presc ye li sómmit! Ma, mi povri amico, vu realmen ne mem ha
startat!

Noi dit que anc noi vell pernoctar in li albergo. Hante retornat, noi
comendat un supé calid e passat un tre agreabil véspere con ti Anglese.

Li sviss hotelera dat nos agreabil chambres e bon lettes e quande yo e
mi agente eat dormir, noi fat to con li firm resolution levar nos max
tost possibil e juir plenmen nor unesim ascension de sole alpin. Ma
naturalmen noi esset mortalmen fatigat e dormit quam policistes; pro
to, quande noi avigilat in li matine e curret al fenestre, it esset ja
tro tard, nam it esset 11 horas e demí. Un cruel deception! Noi totvez
comendat li dejuné e petit li hotelera ear serchar li Anglese, ma ella
dit que ti-ci hat ja departet tre tost in li matine, blasfemante quam un
cochero. Noi ne posset decovrir pro quo. Il hat questionat li hotelera
pri li altore del albergo súper li nivell del lago e ella hat dit le
1499 pedes. To esset omnicos quo hat esset dit e poy il hat devenit
furiosi. Inter tal idiotes e guid-libres, il dit, on vell in un land
quam ti-ci posser aquisiter in 24 hores un quantité de ignorantie
suficent por un annu. Harris (li agente) credet que li boy hat dat al
Anglese fals informationes e to esset probabilmen li casu, nam su
epitete descrit li boy max perfectmen.

Noi redepartet pos midí e continuat li marcha ad up con frisc e vigorosi
passus. Pos ca. 2 hores noi atinget un bell ventosi altore u li litt
domettes del alp-boveros havet gross petres sur li tegment por retener
les al terra durant li uraganes. Li país esset savagi e roccosi, ma
existet mult árbores, mult moss e herbe.

Bentost noi incontrat un demí-dozene de agnes, raffante herbe apu un
aqua-cade de cent pedes de altore e subitmen nor oreles esset surprisat
per un melodiosi «Lul... l... lul-lul-lahé -- o-o-o» venient de un
proxim ma ínvisibil fonte. Noi reconosset que noi esset audient por li
unesim vez li famosi «yodle alpin» in su propri savagesse nativ. E noi
anc reconosset que it esset ti specie de bizarri mixtura de bariton e
falsette quel noi nómina che nos «Tirolian chiripada».

Li yodlation continuat e it esset tre agreabil e inspiratori por li
orel. Nu li yodlator aparit -- un yun agne-pastor de 16 annus e in nor
alegresse e gratitá noi dat le un franc por continuar. Il dunc yodlat e
noi escutat. Bentost noi redepartet e generosimen il continuat li
yodlada til su desaparition. Ca. 15 minutes plu tard noi incontrat un
altri yun agne-pastor yodlant e noi dat le 50 centimes por continuar.
Anc il yodlat til su desaparition. Pos to noi trovat un yodlator chascun
10 minutes: noi dat 40 centimes
al unesim, 30 centimes al duesim, 20 centimes al triesim, 10 centimes al
quaresim, contribuet nequó a numerós 5, 6 e 7 e durant li reste del die
noi hirat li restant yodlatores al precie de un franc chascun por cessar
yodlar. It sembla exister un poc tro mult de yodlation in li Alpes.

Vers li medie del posmidí noi passat tra un prodigiosi porta natural,
nominat li «Felsentor», format per du enorm roccas vertical e un
triesim quam ponte súper li du. Tri hores plu tard noi arivat al reles
ferrovial. Ili adjustat se al declive quam un scale posit contra un dom,
e it semblat nos que li mann desirant viagear sur it ad up o a bass vell
besonar bon nerves.

A 6 h. 10 noi atinget li station Kaltbad u es un spaciosi hotel con
grand verandas, de u on have un majestosi vision del lago e del montes.
Noi esset passabilmen exhaustet, ma pro que noi ne volet mancar li
ascension de sole alpin, noi liquidat li supé tam rapidmen quam possibil
e hastat ear in lette. It esset ínnarrabilmen comfortabil, posser
extender nor fatigat extremitás inter li frisc linages. E quant noi
dormit! nam null dormitive es comparabil a pedestrianisme alpin.



In li matine noi ambi avigilat e saltat ex li lette in li sam moment;
noi curret al fenestre e fortirat li cortines, ma denov noi experit un
cruel deception: it ja esset 3 horas e demí in li posmidí.

Noi vestit nos morosimen e in mal humore, chascun acusante li altri har
dormit tro long. Harris dit que si noi vell har fat nos acompaniar per
li viage-guidero, quam noi vell har devet far, noi ne vell har mancat li
ascensiones de sole. Yo dit le que il save tre bon que in ti casu un de
noi du vell har devet vigilar durant li nocte por avigilar li guidero e
yo adjuntet que noi ja havet sat mult labor por cuidar pri noi self
durant ti ascension sin besonar haver ancor li suplementari carga de un
guidero.

Durant li dejuné li bon dispositiones revenit un poc, pro que noi hat
decovrit in li guid-libre que in li hoteles sur li sómmit on ne lassa li
turistes fider a lor bon chance por juir li spectacul del
sol-ascensiones; ili es avigilat in just témpor de un mann quel traversa
li salas con un grand corne alpin ex quel il tira sones capabil avigilar
un morto. E ancor un altri cose consolativ: secun li guid-libre li
gastes sur li sómmites ne atendet por vestir se completmen: ili captet
un lette-covritura e forseglat costumat quam un Indiano. To esset bon:
to vell esser romantic; 250 persones gruppat sur li vente-battet sómmit,
con lor capilles volettant e li rubi lette-covrituras claccant, in li
solemni presentie del nivosi montes e li missageatori splendores del
ascendent sole vell esser un frappant e memorabil spectacul. It esset
dunc un bon e ne un mal chance que noi hat mancat ti altri ascensiones
de sole.

Noi esset informat per li guid-libre que noi trovat nos presentmen 3228
pedes súper li nivell del lago -- in consequentie du triesimes de nor
viage ja hat esset acompleet. Noi departet a 4 h. 15 in li posmidí; ca.
100 metres plu alt li ferrovia bifurcat; un linea sequent directmen li
abrupt declive, li altri tornat resoluetmen vers li dextri con un tre
levi gradu ascensori. Noi electet li ultim e sequet it durant plu quam
un milie, circumtornat un roccosi angul e stat in vise de un pretti nov
hotel. Si noi vell har continuat, noi vell har arivat al sómmit, ma
Harris preferet posir un quantité de questiones -- quam usualmen, a un
mann quel savet nequó -- e il dit nos retornar e sequer li altri via.
Talmen noi fat. Ti perde de témpor custat nos car.

Noi grimpat e grimpat; e noi continuat grimpar; noi atinget ca. 40
sómmites, ma it esset sempre ancor un altri just in facie de nos. It
comensat pluviar e it pluviat tre seriosimen. Noi esset humidat til li
osses e li tempe esset frigidissim. Bentost fumosi nebules covrit
densimen ti tot paisage e noi marchat sur li traverses del relvia por ne
perdir li direction. Quelcvez noi sequet li reles sur un strett viette a
levul o a dextri, ma strax quande li nebules dissipat se un poc e
revelat nos que noi esset marchant sur li borde de un precipitie e que
nor levul cudes esset projectent súper un perfectmen ínlimitat vacuum
sin funde, noi anhelat e hastat retrovar li traverses.

Li nocte descendet, tenebrosi, nebulosi e frigid. Ye ca. 8 horas in li
véspere li nebules dissipat se e monstrat nos un bon marcat ped-via quel
ductet abruptmen ad up vers li levul. Noi sequet it e strax pos que noi
hat suficentmen alontanat nos del via ferrin por esser absolutmen cert
ne plu posser retrovar it, li nebul invelopat nos denov.

Noi esset tande in un desert, ínproductet loc e devet continuar grimpar
por mantener nos calid, benque noi expectat plu just cader in un
precipitie plu tost o plu tard. Ye ca. 9 horas noi fat un important
decovrition: noi plu ne esset sur alquel ped-via. Noi circumtastat
durant quelc témpor sur nor genús e manus, ma ne successat trovar it;
noi alor sedentat nos in li slamm e li scarsi humid herbe por atender.
Ti solution esset li efecte del terrore quel noi experit vidente
subitmen erecter se in facie de nos un vast córpore quel durant un
moment emerset vagmen ex li tenebres e poy sam subitmen esset
retrohappat per li nebul. To esset in facte li hotel quel noi serchat,
monstruosimen agrandat per li nebul, ma noi prendet it por li facie de
un precipitie e decidet ne provar agriffar nos a it.




Noi sedet ta durant un hor con claccant dentes e frissonant ventres e
disputat pri omni specie de bagatelles, cuidante precipue injuriar nos
reciprocmen pro li stupiditá har alontanat nos del reles ferroviari. Noi
sedet con li dorse tornat vers li precipitie, nam lu poc de vente
existent venit ex ti direction. De témpor a témpor li nebules atenuat
se un poc, ma noi ne savet quande, nam noi regardat li vacui universe
avan nos e li atenuation ne posset manifestar se visibilmen, ma finalmen
Harris regardat per hasard circum se e noi alor videt ta u antey hat
esset li fenestres e chimenés e un pallid range de lúmines. Nor unesim
sentiment esset profund, ínnarrabil gratitá, nor proxim esset un foll
rabie nascet del suspecte que possibilmen li hotel hat esset visibil
desde tri quartes de hor, durant que noi hat esset sedent in li humid
flacs, disputachante.

Yes, it esset li Rigi-Kulm Hotel, ti quel es situat sur li extrem sómmit
e de quel noi hat sovente videt scintillar li litt lúmines inter li
stelles, alt in li aere, desde li balcon de nor hotel in Luzern. Li
malhumorosi portero e li malhumorosi employates acceptat nos con li
morositá quel es lor distintiv conduida in prosperi témpores, ma mersí a
un special etalation de obsequiositá e servilitá noi finalmen successat
seducter les til monstrar nos li chambres queles li boy hat fat reservar
por nos.

Li supé calentat nos e noi eat strax in lette. Noi esset tant exhaustet
pro fatiga que noi ni movet ni tornat nos til que noi esset avigilat per
li sonori muida del corn alpin. Quam on posse imaginar sin pena, noi ne
perdit témpor. Noi raffat quelc rudimentes de objectes vestimentari,
drapat nos in nor nett rubi lette-toales e glissat nos tra li salas del
hotel ad-éxter, nud-cap, in li sufflant vente. Noi videt un larg lignin
scafalde just sur li extremitá del sómmit, ca 100 metres distant del
hotel, e directet nos vers it. Noi ascendet, li scalunes e stat ta sur
li sómmit, súper li vast circumdant munde, con volettant capilles e li
rubi lette-toales claccant in li savagi vente.

-- Adminim 15 minutes tro tard! dit Harris fortmen despitat. Li sole
sta clarmen súper li horizonte.

«To fa nequó» yo dit, «it es un vermen magnificent spectacul e noi va
in omni casu posser contemplar li rest del ascension.»

Pos un moment noi esset profundmen absorptet in li marvel avan nos e
manet ínaccessibil por omni altri cose. Li grand disco solari, velat per
nubes, stat súper un ínlimitat mare de blanc unde-crestes; un undeant
cáos de massiv monte-cupoles e pics drapat in eterni nive e inmerset in
un opalin glorie de changeant e dissoluent splendores, durant que tra
fensuras in un nigri nube-banco súper li sole, radiant lanses de polve
diamantin volat vers li zenite. Li valleyes del munde inferiori svimmat
in un nebul colorat quel velat li rudesse de lor roccas e nodosi
forestes e transformat li tot region in un moll e rich e sensuosi
paradise.

Noi ne posset parlar. Noi posset apene respirar. Noi posset solmen mirar
in ebrie extase e intrincar it. Bentost Harris exclamat:

«Grand Deo, ma it *descende*!»

Perfectmen just. Noi hat mancat li *matinal* signal avigilatori del
corn alpin e dormit li tot die. To esset stupefant. Harris dit:

«Li afere es clar: li spectacul ne consiste in li sole ma in noi self,
exposit ci in supra sur ti patibul, in ti idiotic lette-toales e
servient quam punctu de mira a 250 bon-vestit seniores e damas, a queles
it es totalmen egal ca li sole ascende o descende tam long quam ili have
un tam risibil spectacul quam ti-ci por notar it in lor viage-diarium.
Ili visibilmen torde se pro alegresse e un del yun seniorettas
positivmen risca exploder. Yo nequande videt un mann quam vu antey. Yo
pensa que vu realmen representa li ultim possibilitá in li classe del
ásinos.»

«Quo *yo* ha fat?» yo respondet furiosimen.

«Quo vu ha fat? Vu ha levat vos a 6 horas e demí in li véspere, por
vider li ascension del sole; to es quo vu ha fat!»

«E *vu*, esque vu forsan ha fat plu bon, yo vell desirar saver? Yo
sempre esset acustomat levar me con li alaude, til que yo venit sub li
petrificant influentie de vor inflat intelectu!»

«*Vu* esset acustomat levar vos con li alaude! Vu vell dever hontar
exhibir vos ci, in un rubi lette-toale sur un scafalde de 13 metres sur
li sómmit del Alpes. E in plu un ínfinit turbul de gapones in infra. To
ne es un convenent loc por exhibir su mal humore.»



E in ti maniere li usual disputationes continuat. Quande li sole ja hat
passabilmen descendet sub li horizonte, noi glissat nos retro in li
hotel, protectet per li charitabil crepuscul e reeat in lette. Noi hat
incontrat li corn-ludero durant li retraida e il provat incassar li taxa
ne solmen por li descension del sole quel noi realmen videt, ma anc por
li ascension quel noi hat mancat totalmen, ma noi refusat; noi prendet
nor rationes solari solmen sur li «plan europan» -- payar por to quo on
recive. Il promesset far nos audir li corne in li matine, si noi esset
in vive.

Il tenet su parol. Noi audit su corn e ínmediatmen levat nos. Li chambre
esset obscur e frigid e miserosi. Durant que yo circumtastat por trovar
li inflammettes, renversante quantité de objectes con mi trement manus,
yo desirat que li sole mey ascender in li medie del die quande it es
calid e clar e gay e quande on ne es dormiaci. Noi comensat vestir nos
in li mi-luce de du maladiv candeles, ma noi apene successat butonar
nos, tant nor manus tremet. Yo pensat al multité de felici homes in
Europa, America e Asia queles dormit pacificmen in lor lettes e ne esset
obligat levar se por vider un ascension del sole sur li Rigi. Durant que
yo esset perdit in ti reflectiones, yo hiat -- in un maniere plu o minu
ampli -- e mi dentes superiori acrocat se a un clove súper li porta e
durant que ascendet un stul por liberar me, Harris apertet li cortines e
dit:

«Oh, to es un ver change! Noi intot ne va besonar surtir. Ta es li
montes, in plen vise!»

To esset in facte in bon nova. Noi strax redevenit joyosi. On posset
vider li grand masses alpin obscurmen esquissat contra li nigri
firmament e un o du litt stelles scintillant tra fensuras in li nocte.
Completmen vestit e drapat in lette-toales noi sedentat nos apu li
fenestre con accendet pipes e comensat conversar, atendente,
comfortabilmen installat, por vider qualmen un ascension de sole alpin
vat aspecter in li lude de candeles. Poc a poc un delicat, spiritual
specie de splendore extendet se per ínperceptibil gradus sur li max
elevat altores del nivosi desertes -- ma ta li efortie semblat haltar. Yo
dit alor:

«It deve exister alcú un obstacul a ti ascension del sole. It sembla ne
functionar. Quo posse esser, secun vu, li cause de to?»

«Yo ne save. Nequande yo videt til nu acter un ascension de sole in ti
maniere. Esque to vell posser esser un tric arangea del hotel?»

«Naturalmen ne. Li hotel have solmen un interesse de proprietá in li
sole, ma it have nequó a far con li functionament self. E ancor it es un
tre precari specie de proprietá: un serie successiv de total eclipses
vell probabilmen ruinar ti taverne. Quo nu eveni realmen con ti
ascension de sole?»

Harris saltat up e dit:

«Yo ha trovat. Yo save quo causa li non-functionament. Noi regarda in
li direction u li sole *descendet* yer véspere!»

«Absolut just. Pro quo vu ne pensat a to plu tost? Nu noi ha mancat
denove un ascension. E omni to pro vor idiotic erras. Vu sol es capabil
accender un pipe, seder in un stul e atender li ascension del sole in li
west.»

«E anc yo sol esset capabil decovrir li erra. Vu nequande vell har
decovrit it. It es yo quel decovri omni erras.»

«E vu anc fa les omnes, altrimen vor max valorosi facultá vell maner
ínexplotat. Ma nu cessa disputachar: forsan it ancor ne es tro tard.»

Van espera. LI sole ja stat passabilmen alt súper li horizonte quande
noi arivat sur li belvedere.

Mark Twain.

(Version levimen acurtat ex «A Tramp Abroad», trad. A.M.)





Un grand turbe hat assemblat se circum li mann quel just hat esset
mordet de un cane rabiosi. Un medico prestat le li unesim auxilie.
Finalmen li patiente sedet up. «Doctor», il dit con pian voce, «ples
dar me un folie de papere».

Li medico gentilmen posit su manus sur li epol del malade. «Té, té» il
dit, «vu totmen ne besona ínquietar vos ja nu pri vor testament!»

«Ma yo totmen ne desira far mi testament» dit li mann, «Yo solmen
vole far un liste del persones queles yo va ear morder!»




## Un verbal pictura

(Descrition de un italian jardine, ex li novelle Mal Désir.)

Un spaciosi old edificie con suoles de petre frigid e li customari larg
verandas. e un marvelesc jardine savagi. Avan mi fenestre cresce un
granatiero e de supra yo regarda su carnosi rubi flores. Figuieros tende
le lor folies manuesc, largmen fingrat. Citrones, flor e fructe sur un
branche, cresce along li pérgola; del amandieros pende flores de
porcelane transparent, pallid e rubatri; apu ili sta grand oleandres
con lor gay fasces de flores roseat. In li veranda, sur mures,
balustrade e mem sur li suole,
covriente omno, luxuria un plante reptent con glutinosi stípites e
lilacolori umbelles, simil a flox, e jetta se in grand verd undes ucunc
resta spacie. Del mures petrin pende gladiatri folies potent, e long
plant-pistones colorosi; li flores del cactés erupte del verdura quam
flammeant cascades. Li violetti pompe de grand convolvules climba circum
balustrades, gigantic blanc lilies odora aturdientmen along li vias,
inter massat gris-verd arbustes de laure ceresat; e supra nor capes
trae se misteriosimen tra li
pérgola, max strangi de omnes: li flore del passion, presc ínquietant
con su obscur coron de spiras, li cloves, e li stigmas de Cristo.
Karl Federn.

(Traductet ex german de l. Federn.)

LUCETTES

Ja long témpor passat, desde que, un vésper de autun tenebrosi, yo
navigat sur un fluvie obscur de Sibiria.

Subitmen in avan, che curve del fluvie, de lontan del mgri montania,
scintillat un lucette.

It scintillat clar e fort, just quam ex li proximité...

«Vi! Mersí a Deo yo dit con joya, «un noctlogí!»

Mi remator tornat se, regardat trans su epol vers li luce e apaticmen
recomensat remar.

«Ancor lontan!»

Yo ne credet le; li luce semblat tam próxim quam li dubitosi obscuritá
monstrat it. Ma li remator havet rason; in fact, it resultat quam
distant.

It es propri a ti lucettes que penetrante li tenebre ili aproxima se,
brillia, promesse e atrae per lor proximitá. Secun aparentie, du o tri
remcolpes sufice, e li viage deve finir sin fallida... Ma til tande it
es lontan!

Ancor long noi navigat sur ti fluvie obscur quam incre. Ravines e roccas
aparit, nu avicinante se, nu escapat, quasi dissoluente se in lu
ínfinit, durante que li lucette continuat brilliar, afluet e atraet li
regard, -- tam proxim e támen lontan...

Sovente yo memora hodie ti fluvie obscur e adombrat de montes roccosi,
sam quam li vivaci lucette. Mult lucettes sempre atraet con su ilusiv
proximitá -- e ne me sol; tamen, li vive flue ínvariabilmen inter li
sam bordes tenebrosi, e li lucettes dista ancor mult. E denov on deve
moer li remes...

Ma in avan ili splende sin cessa -- li lucettes!...

Esquisse de Vladimir Kolenko.

(Ex russ traductet de A. E. Cortinas. Lugano.)


## Humor



Li yun recrute hat celebrat su permission de saturdí, retroveniente al
caserne con du superb nigri ocules e con un visage similant a un
supermatur tomate.

Li sergente-major dat líber expression a su indignation in li customat
maniere.



«Anuncia vos ínmediatmen in li arest-locale, vu damnat idiote!» il
muit. «E durant que vu es in arest, pende vor cap tra li apertet fenestre
quam avertiment por li altres queles va intrar.»

Passante avan li arest-locale un hor plu tard, li sergente-major videt
li visage del recrute detra li fenestre.

«Esque alqui ha ja videt vos?» il questionat.

«Yes, senior», dit li recrute. «Li colonel ha just preterpassat».

«E quo il ha dit, vidente un tant horribil visage?»

«Il dit simplicmen: -- Bon die, sergente-major» respondet li recrute
tranquilmen.



Du viageantes comercial incontra se in li strada.

«Hallo, old chap», dit Grey. «Vu sembla esser malhumorat. Esque vu
havet un mal aventura?»

Green fat un heroic efortie por reposseder se.

«Yo just fat un visita a Brown. It esset quin tre penibil minutes. Yo
ancor nequande ha esset tant insultat in mi vive.»

«Nu, to surprisa me», dit Grey. «Yo nequande ha esset insultat un sol
vez desde que yo es viageante. Naturalmen on quelcvez violentmen cludet
li porta avan mi nase, on jettat mi mustrarium detra me in li strada e
yo mem esset expulset per pedcolpes in li cul, ma insultat -- nequande!»


## Li genealogic árbor de Alexandre Dumas

Alexandre Dumas patre, de quel li visage monstrat un carnation tre brun,
esset interrogat un véspere in un salon, de un individue sin tacte quel
volet absolutmen saver ca li scritor havet nigri sangue in li venes.

-- Vu es dunc, il dit, un mestisse?

-- Certmen, respondet Dumas sin hesitar. Mi patre esset un mulatte.

-- E vor grandpatre?

-- Ma, naturalmen, mi avo esset un negro, dit Dumas quel comensat
perdir patientie.

-- Ah, ah! e esque on posse saver quo esset vor preavo?

-- Un simie, senior, un simie, explodet Dumas quel adjuntet: Nam mi
genealogic árbor comensa ta u li vor fini.


## Li tri cribelles

Alqui arivat un die, tot agitat, proxim li sagi Socrate:

-- Escuta. Socrate, yo deve racontar te qualmen tui amico...

-- Halta, interruptet li filosof. Esque tu ha cribellat to quo tu have
a dir me tra tri cribelles?

-- Tri cribelles? dit li altri, plenat de astonament.

Yes, mi bon amico, tri cribelles! Lassa me vider si to quo tu have a
dir me posse passar tra li tri cribelles. Li prim es ti del veritá.
Esque tu ha examinat si omnicos quo tu vole racontar me es *ver*?

-- No, yo hat audit racontar e...

-- Bon. bon. Ma certmen tu ha fat passar it tra li duesim cribelle. It
es ti del bonitá. Esque, mem si to ne es completmen ver. to quo tu vole
racontar me es adminim alquó *bon*?

Hesitante li altri respondet:

-- No, in contrari...

-- Hum! interruptet ancor li sagio, noi dunc mey provar usar li
triesim cribelle e noi mey demandar nos si it es *util* racontar me to
quo tant agita te...

-- Util? ne precismen...

-- E ben! dit li sagio subridente, si to quo tu have a dir me es *ni
ver, ni bon, ni util*, oblivia it e ne plu mult cuida pri it quam yo.

_(Trad. F. L.)_




# Cosmoglotta B 85 (nov 1946)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Novembre 1946 -- Nró 85 (8)




## Hay

Si yo ne erra, on unquande pensat pri far ex ti-ci parole un plen verbe,
con formes hayar, hayat, (haya?) e forsan anc hayant. In ultim témpor,
secun mi saventie, on támen plu ne considera introduction de ti
neologisme.

To yo opine regretabil; nam yo crede que alquo simil vermen recomenda
se. Esser, con subjecte it, usat de senior Wahl, es acceptabil forsan
precipue a German-parlantes. Poy hay exister, trovar se, nascer, evenir,
presentar se, monstrar se, e sin dúbite anc ulteriori alternatives. Ma
esque tal expedienties es perfectmen satisfant? Esque selection del max
just de ti paroles sempre es facil? Esque nequande presenta se casus u
ni un de ili sembla apt? Esque ili quelcvez ne efecte alquantmen pesant?

*Hay* sembla har etablisset se. Ma esque pro intrinsic aptitá, e esque
solmen pro que on ne vole indiger un tal medie?



Plu grav es li question ca *hay* sufice por omni casus. On mey pensar
pri there was, il y aura, es würde ... geben, there may be, il pourrait
y avoir, es dürfte ... geben, there is going to be, il doit y avoir eu,
es hätte wohl  ... gegeben, mem there being (puisqu'il y a o avait, da
es ... gibt o gab) e simil.




Yo permisse me submetter un solution -- suposit que on admisse li
existentie de un problema intot. Li locution quel yo have in mente es
levi; it es in sam témpor facil por omni linguanes; e it intot ne
necessita ni nov paroles ni nov constructiones, ni alquel changes in li
extern aspecte del lingue.

It es simplicmen usation de *esser* -- just quam on nu usa *hay*, e
quam on vell har usat *hayar* -- sin subjecte.

Vi quelc exemples:

====
Es persones queles ne aconosse to. (Ne) esset nequó altri a far. Ha
esset oposition contra ti projecte. Posse esser alquí al porta. Deve har
esset bon motives por to. E tal céteri.
====

It ya es possibil que on ja ha considerat -- e desaprobat ti solution. Si
ne, yo espera que altres mult plu experit quam yo va benevoler dar lor
opinion pri it.

H. Littlewood




### Remarca del redaction

A ti proposition, sr. Ilmari Federn adjunte que
li construction recomendat supra sembla esser ja usat de diversi autores
in Occidental, por exemple de sr. Samstedt (Finnland) e de sr. Cortinas
(Svissia). Personalmen yo prefere li verbe *esser* proque si *hay*
convene por li presente it ne es usabil por li altri témpores por
traducter li francesi expressiones: «il y avait; il y aura». Por ti
témpores on deve tamen recurrer al verbe «esser».




## Practic lingue por modern homes

Nor lingue es nu quasi perfect e have li imensi superioritá esser
comprensibil ínmediatmen a omni homes con medial cultura. Noi ne deve
lassar dormir it in nor libres o nor librarium, *ma noi deve usar it
por practic aplicationes*. Solmen per ti via noi va trovar li successe.

Yo ja havet li grand plesura, durant mi quaranti-annual ocupation pri li
L.I. visitar mult coidealistes in divers landes e esser anc visitat in
Paris. Quant agreabil esset ti international incontras; tis quel ne
experimentat les ne posse comprender to! Ili es inter li max felici
momentes de mi vive. Probabilmen li international viages va esser
desfacil ancor durant long témpor, ma noi posse ja haver servicies per
corespondentie. Li exportation de mult merces es interdictet, ma ja yo
posset in pluri casus instituer un privat «clearing» superante li
ínpossibilitá inviar moné ad extrania. Precipue con Svissia it es urgent
que noi mey posser payar nor compras e nor abonnamentes a nor Centrale.

Yo ne colecte post-marcas. Yo es «colector de adresses» e yo desira
adresses de corespondentes por practic aplication de Occidental. Noi
atende li publication de listes de Occidental Informatores in max mult
cités e landes possibil: Ples inviar me vor adhesion por constituer ti
rete. Yo va mersiar omni corespondente per un bell postcarte de Paris.

Lass nos aplicar nor lingue: OCCIDENTAL, PRACTIC LINGUE POR MODERN
HOMES.

L.M. de GUESNET, 83 Rue Rochechouart, Paris IX.




## Un piscator old de 25 secules

Durant li guerre on ha decovrit in un grand morasse del Jutland, in sud
de Holbeck, pos pluri semanes de labor, un complet barca de pisca e anc
li ossage del piscator. Secun li estimation del archeologos, lu tot vell
originar in plu quam 2500 annus. Li dan scientistes ocupa se per misser
li nave e su contenete in bon statu, pos quo it va esser exposit in li
historic colectiones del National Museo de Kobenhavn.




## Li gayitás del «sankta netuŝebleco»

Un del max grand curiositás del grammatica de Esperanto es li regul pri
li usation del adjective quam adverbie quante it refere se a un
infinitive o al contenete de un tot frase. On ne posse dir in Esperanto:
Estas utila ke li venu (it es util que il veni); on deve dir: Estas
utile ke li venu (it es utilmen que il veni). Altri exemples ex li
«fundamento» es: Chu hodiau estas varme au malvarme? (Esque hodie it
es calidmen o frigidmen?). Resti kun leono estas danghere (It es
dangerosimen restar con un leon).

Li idé que in tal frases on deve usar li adverbie vice li adjective, sub
li pretexte que it existe null nómine o pronómine «a quel li adjective
vell posser referer se», es proprimen grotesc. Sr. Borgius, aludente ti
casu in su libre «Warum ich Esperanto verliess» (Pro quo yo abandonat
Esperanto) remarcat tre justmen que in li frase «Estas necese ke li
venu» li subjecte es representat per li proposition subordinat. On
questiona «*Quo* es necessi?» e li forme substantival del response
es: «Li venida del hom». Pro que li pronómine interrogativ «quo» es
índubitabilmen un regulari subjecte neutri, li instructor vell dunc
dever questionar «Kio estas necesa?», ma li aprendente deve responder:
«Estas necese ke ...» Un evident non-sense, nam li presentie del
adverbie es absolutmen ínjustificabil. Ma desfelicimen li frases
incriminat sta in li Fundamento e ti-ci es «netushebla» *con omni su
erras* secun li prescrition del «majstro» self. Alor quo far? Nolens
volens, li grammaticos esperantistic es fortiat far ex ti regretabil
ínatentnion del majstro un regul special secun quel li absentie de un
nómine a quel li adjective vell posser referer se, transforma li frase
in un frase sin subjecte e postula li viceation del adjective per li
adverbie. Credo quia absurdum!

Or, li ínatention del «majstro» quel ha dat loc a ti grotesc regul ne
es tam ínexplicabil quam on vell posser creder. It have un tre real
cause e ti cause forsan ne constitue li minim interessant aspecte del
problema. Zamenhof ha tot simplicmen esset li victime de un
particularitá del russ lingue (quel esset un de su lingues matrin). In
russ li adjectives have special finales secun quant ili refere se a
substantives masculin, feminin o neutri e secun quant ili es usat
atributivmen o predicativmen. Ma por li adverbie un special forme ne
existe: on usa simplicmen li forme neutri del adjective predicativ.
Exemple:

Dityá ótchen vyésselo = Li infante es tre gay

Dityá vyésselo igráyet = Li infante lude gaymen.

(Li adjective «vyésselo» in su forme neutri es identic con li adverbie
«vyésselo»).



It es evident que in li frase:

- Vessmá vosmózno chto = It es tro possibil que
- ot étovo nyé snáyet = il ne save to

li parol «vosmozno» ne es altricos quam li forme neutri del
*adjective* «vosmozen». Ma pro que ti forme es identic con li
adverbie «vosmozno», Zamenhof
confuse li du formes: il considera falsmen «vosmozno» quam un
adverbie e alor il naturalmen traducte fidelmen «Estas tre eble ke li
ne scias tion» vice «Estas tre ebla ke..»

Yo ne pensa que it es possibil trovar un plu frappant exemple pri li
insanitá del principie del «íntuchabilitá» del fundament de Esperanto.
It ne sufice al esperantistes perpetuar, pro obedientie a lor «sankta
fundamento», un masse de mal selectet paroles e ínpossibil regules
grammatical; ili ancor pretende fortiar omni usatores del munde far
absurd distintiones, unicmen por que lor «kara majstro» ne mey har fat
un erra. Pos to on posse evidentmen tirar li cortine!

_A. Matejka_




## Honoraries de chirurgos

Ante 400 annus, li profession de chirurgo esset minu lucrativ quam
hodie. Li explorationes fat in li comensa de nor secul in Babilon ha
permisset etablisser con certitá queles esset li honoraries del medicos
de ti primitiv era. On ha exhumat steles o petrin o bronzinr placcas sur
quel on gravet li textus del leges e decretes. Li prescritiones quel on
lee sur les informa nos, por exemple, que por un operation fat «con su
cultell» li medico recivet circa 10 chekels in argente. Li chekel
equivalet circa 1.40 fr. del francesi moné de ante li guerre de 1914.
Quande li operate esset sclave, li medico tuchat solmen 2 chekels. Por
un osse fracturat e remettet in bon stande, li tarif cadet a 5 chekels,
to es 7 frances.

Si li medico ne successat su operation, il esset terribilmen punit.
«Quande li medico fa a alqui un profund vúlnere con su cultell e que il
morta le, o quande il destincte un ocul, on deve cupar le su manus.» To
es li términos menaciant por li ínexperimentates que parla li steles.

Adver quande li morito esset un simplic sclavo, li medico ínhabil devet
simplicmen vicear les per su propri custas.





In li insul del Florès apartenent al archipelago del Azores, on posse
observar un singulari natural fenomene. Du fontes queles spruzza tre poc
lontan li un del altri, da li un un blu aqua, li altri un rubi aqua.




## Nor plantes medicinal

Quande li tepid sole vernal revivifica omnicos quo aspira vers li luce,
tande revela se anc al citeanes, queles perdit li intim contacte con li
magic crescentie del natura, li miraculosi labor del grand creator. Omni
bon forties -- vent e brilliore solari, rosé e pluvie -- il acumula sur li
funde nutritiv del terre e omni colossal e mirabil progresses de nor
novevial chimie resta solmen mesquin ovraches in comparation a ti
forties creatori.

Etsi li scientie successat explorar li prim materies formant li max
essential ingredientes de nor plantes medicinal -- un enorm parte es ja
explorat, ma multcos deve esser ancor decovrit -- támen li creatori
miracul del plantes medicinal va restar ínimitabil e ínatingibil.

Ja in li antiquissim passate li conossentie del plantes medicinal format
un scientie reputatissim e mani medievial librette pri herboristica
pruva con quant profund seriositá e acuratitá on persequent li forties
sanativ del natura e hodie plu e plu on retorna al punctu de departe de
omni farmaceutic exploration, al benefant efecte del plantes medicinal
in li form de drogues, it es, in purificat e exsiccat statu.

Li aplication del plantes medicinal fa se in tre variabil maniere. Ex
folies e flores on prepara té; cortices e radicas es exsiccat, pezzettat
e aplicat quam infusion o distillat in alcohol. Mult plantes sanativ es
anc importat de landes lontanissim, ma multes de quel li nómine latin es
ínconosset al laico in botanica, prospera in nor land, cresce sur li
bordes del vias ínaperceptet del promenantes, a queles ili es conosset
solmen ex li scatulles e buxes del farmacias e droguerías.

 Li max populari inter omni plantes sanativ es probabilmen li
*camomille*, li li bonodorant, yelb florette discatri crescent sur
agres e íncultivat terrenes. Un infusion de ti plante es stomatic e
antispasmodic; it es indicat contra dolores e crampes stomacal, contra
índigestion e maladies vessical. Pos panacea seque inter li conosset
medicamentes populari li *valeriana*, de quel li radicas distillat in
alcohol livera un apreciat remedie populari: li guttes de valeriana. On
aplica li stipes, queles expande un odore special. Un tisane de it es un
del max efectiv antispasmodiacales diarimen ordinat contra epilepsie,
histerie, crises nerval, enervament; in ultra it es anc vermifug.




In li arte culinari on aplica sovente quam spice aromatic li
*hortisalvia*, crescent anc savagimen, ma solmen in li regiones de
Europa meridional. In nor territorias prospera un herbe afini sur prates
arid e in li vinieras, li *pratisalvia* con flores clarviolett,
nominat anc salvia scarlatin (salvia horminum). Su folies contene un
oleo essential aromatic. Un tisane de it es
tonic, digestiv, stimulant li cordie e li sistema nerval.

Li folies e flores del savagi *viola tricolor*, quel es incontrabil
che nos in grand masses sur campes e cerealieras es aplicat quam té
purificativ contra li maladies del cute e li scrofulose.

Inter li hemal species de mintes prosperant in nor regiones li max
bonodorant es li *minte aquatic* crescent al rives de lagos e fluvies
o al bordes de morasses e paludes. Li minte autentic, li minte piprin,
trovabil in extraordinari quantitás in Anglia de quel li folies furni li
té de pipremint, es cultivat che nos tre sovente in jardines. It es
stimulativ, digestiv, antispasmodic. LI sam efecte have anc li
*cúmine*, de quel li alt plante umbelliferi trova se anc sur prates
arid e al bordes del vias. Su semes es usat quam spice culinari e por
té, similmen anc li fenicul.

Un altri plante comun medicinal es in ultra li *tussilag* (tussilago
farfara) prosperant sur terrenes humid e argilosi. Su té es expectorativ
ye bronchite e catarres. Minu conosset es forsan li «candel reyal»
(verbascum thapsus, bouillon blanc, Königskerze), de quel li stipes
atinge un altore de un metre o plu, e erecte se con su folies lanatri
sovente sur cumules de escombre, sur murallias, ma trova se anc solitari
al bordes del vias. Li folies del grand, yelb flores uvatri es aplicat
quam té contra catarres e difterite.

Un plante medicinal extraordinarimen difuset es li *millefolie* con su
graciosi foliettes e su numerosi capiform florettes, amarmen odorant, un
antiquissim remedie contra maladies stomacal e intestinal; li infusion
on prende anc quam antihemoroidal. Egalmen li *centaurea*, de quel li
floricorone caracteristic funelatri prospera sur insolat prates e agres
e anc in clarieras forestal. Su tisane furni un excellent remedie tonig
e febrifug, tre indicat por combatter li anemie del yun filias. In
contrarie li *trifolie amari* apreciat quam digestive e aperitive,
facilmen reconossibil pro su strangi flores stellatri, trova se sur
humid prates e in torfieras. Quam fortificative por li stomac es tre
conosset li *yelb gentiane*; su radicas furni al montanares lor
panacea, li alcohol de gentian (li sviss Enzianschnaps!). Finalmen noi
deve ancor mentionar li *equisette* (equisetum arvense, Schachtelhalm,
Zinnkraut, Katzenschwanz, prêle), aplicat quam remedie vulnerari,
antiseptic contra vúlneres putrid o in forme de evaporationes contra li
terribil afectiones vessical.




E nu ancor un plante conosset de omnes, includet li citeanes, queles
generalmen es plu expert in parfumeríes, cosmeticalies, manu- e
pedicuras, it es li *urtica*. Mem li besties conosse ti herbe, pro que
li foy, con quel nor creator ha munit it, representa un indicator
prohibitiv, quel chascun analfabete
mem li ultim vacca e capre successa divinar e leer! Omni partes de ti
herbe es usabil, del radica til li semes. Li radica sudat con acete
furni li max efectiv medie por avansar li crescentie del capilles. Li
herbe transformat a té o cocinat sol o junt con spinace purifica li
pulmones, li stomac e li intestines e ye constant e durativ aplication
remedia mem úlceres stomacal e intestinal. Li exterior aplication del
urtica ne es tro apreciat, ma támen existe homes, queles asserte, que
pos un self-flagellation con li verd herbe, omni reumatismes desapari
instantmen. Por li besties li urtica representa li remedie numeró 1.
Siccat a fen ili manja it voluntarimen. Verd cocinat it es un excellent
medie por far ingrassar li porcos e mantener les in complet sanitá.

Li urtica es un simbol de nor homes sensibil e irritabil, pro to on deve
tuchar e colecter les con gantes glaciat.

Herm. Ferd. Haller.



SENTENTIES

It es li amore, juntet al tristesse, quel causa li pluparte del
lácrimes. (Descartes)

Li profite del un es li damage del altri. (Montaigne)

Li reciprocitá es li lege del amore. (Lacordaire)

It existe mult marveles in li universe, ma li chef-ovre del creation es
li cordie de un matre. (Bersot)

Li mocada es sovente indigentie de spíritu. (La Bruyère)

U dunc vu va trovar un hom sin defecte? (Fénelon)

Li injuries es li rasones de tis, queles ne have rasones. (J.J.
Rousseau)

Si tu have mult, da tui bene; si tu have poc, da tui cordie. (arab
maxime)

On nequande es tam felici ni tam ínfelici quam on imagina it. (La
Rouchefoucault)

Yo conosse nequí quel ne erra. Errar es homan, pardonar es divin. (Pope)

Li etá, ínsentibilmen, ducte nos al morte. (Racan)

Li custom es li max grand guide del homanité. (Home)

Qui parla mult, di mult stultitás. (P. Corneille)




## Exercitie de traduction

Preambul del Charta del Nationes Unit (in lingue anglesi)

____

We, the peoples of the United Nations, determined to save succeeding
generations from the scourge of war, which twice in our lifetime has
brought untold sorrow to mankind,
and to reaffirm faith in fundamental human rights, in the dignity and
worth of the human person, in the equal rights of men and women and of
nations large and small, and
to establish conditions under which justice and respect for the
obligations arising from treaties and other sources of international law
can be maintained, and
to promote social progress and better standards of life in larger
freedom, and for these ends
to promote social progress and better standards of life in larger
freedom, and for these ends
to practice tolerance and live together in peace and security, and
to insure, by the acceptance of principles and the institution of
methods, that armed force shall not be used, save in the common
interest, and
to employ international machinery for the promotion of the economic and
social advancement of all peoples, have resolved to combine our efforts
to accomplish these aims.

Accordingly, our respective governments, through representatives
assembled in the city of San Francisco, who have exhibited their full
powers found to be in good and due form, have agreed to the present
Charter of the United Nations and do hereby establish an international
organization to be known as the United Nations.

____




## Civilisation moral e civilisation tecnic



_(Occidental-version del textu publicat in nró 83 de Cosmoglotta.)_

Un grand parte del males queles noi suffre es debit al facte que li
modern civilisation tecnic opresse, suplanta e risca anihilar li
civilisation moral, quel es li ver civilisation. Cert popules ha
concentrat lor tot energie sur li medies usand por atinger li potentie e
li domination per un developament monstruosi del civilisation
industrial, del armament, del tecnic equipament. It es pro to que ti
popules posse, ho-témpore, indangerar li equilibrie de nor miserabil
societés homan.




Li pace futuri va esser debil e íncert si li homes responsabil ne
successa instituer -- por dotar it de un autoritá soverani -- un consilie
suprem del
civilisation. Li rol de ti consilie va esser ne solmen conciliar
equitatosimen li celebri querelle pri li prim materies. It va esser
essentialmen ti de acordar, de conciliar li labor del legislator e del
inventor, to es cuidar que li genie human ne mey esset usat, quam to
eveni tro sovente, por ruinar li fragil felicitá del homes. Presc omni
inventiones in tecnic dominia posse retrotornar se contra li popules
queles ili vell dever aleviar e protecter. Presc omnis posse servir li
male, li destruction e li morte. Ergo it ne va suficer salvar li
civilisation per li fortie del armes, per li suffrentie e per li
sacrificie. On va dever reconstructer, tam bon quam possibil, ti
civilisation sur fundamentes san e stabil.


## On scri nos...

[quote, "H. Aikes (Nederland)"]
____
Yo espera que vu va haver motives continuar inserter exercities de
traduction, anc ex german e anglesi. In mi opinion it vell esser util si
vu vell adjunter a vor traduction in Cosmoglotta un curt *discussion*
del max important *erras* fat in li diversi traductiones del
partiprendentes.
____




## Li familie Bonaparte

Li orígines del familie Bonaparte es tre ancian. Li genealogie retroea
al deciduesim secul. On ha conservat in Venezia e Padova li nómine de
pluri magistrates apartenent al prim branche del Bonapartes. Ti branche
cessat in fine del deciquaresim secul.

Li duesim branche desaparit in 1750 e it es ex un del membres del
triesim branche que descendet in direct linea Napoleon Bonaparte.

Originari de Genova, Fortunato Bonaparte venit habitar in Ajaccio in
1612. Su nepoto Charles Marie Bonaparte, patre de Napoleon, nascet ta in
1746 e maritat Laetitia Ramolino, de quel il havet ott infantes.

Li triesim branche del familie Bonaparte esset ja celebri ante Napoleon.
It havet li honore esser in li «Libre de Aure» de Venezia, u esset
inscrit li nómines del max remarcabil citeanes.   L.M. de Guesnet,
Paris.




## Li fez




On save que li mode del chapel nominat fez es interdictet in
Turkia. Ti chapel esset fabricat in comense in li maroccan cité del sam
nómine quel exportat it in li tot Oriente. De ta it expandet se rapidmen
pro que on trovat it original e practic in sam témpor.




## Cronica


### Anglia

Li «International Memorandum», april 1946, publicat del Britannic
Occidental-Association, contene li sequent articules: A tip for the tyro
de H.Ltw., un avise concernent li nov editet «New Occidental-Course for
English Studentes», li IV-im parte de «The Psychological and
Sociological Character of Languages» de A.Z. Ramstedt, Some typical
Occidental Words e li cronica (Cosmoglotta 129, L'Occidental en 5
leçons, etc.).

Li nró de august-septembre 1946 publica un novelle «Li cusina», «He
Who Fights...» de F.R. Pope, Fals amicos e Cronica.

Noi ha anc recivet li Doc. 165 A, «The Psychological and Sociological
Character of Languages» de A.Z. Ramstedt publicat in apart.

In fine «Occidental for English Students» special short Course by H.
Littlewood, in quin letiones. Ti publication certmen va dar un nov elan
a nor movement in Anglia. Nor gratulation max sincer a nor anglesi
coidealistes!

In ultim moment, noi recivet un interessant lettre propagatori anunciant
li duesim edition de «Raxworthy's Introductory Occidental Grammar».
Bravo!


### Francia

PARIS -- Noi esset visitat de sr. Planchamp de Vouvry, Svissia, e de nor
activ pioneros sr. e sra. Roux, de Coulon, Deux Sèvres, queles propaga
mult inter li instructores. Li reunion del gruppe del 21 septembre esset
specialmen interessant. De omni láteres on vide progresses.

Li litt jurnal naturist-pacifist L'UNIVERSEL, may, insertet un anuncia
por Occidental.



Secun FRANCA ESPERANTISTO (may-junio 46) li númere del membres del Union
Esp. Française es circa 2'100 e ti del membres del Internacia Esperanto-Ligo
8'951. Noi fa memorar que ti ciffres es sat lontan del milliones sempre
citat! L.M.G.

Li Occidental-Buró, 83 rue Rochechouart, Paris 9, publicat pluri nov
documentes: Facilité de l'Occidental. Pro quo noi es contra Esperanto.
Un grand bluff! ... L'Esperanto pour le peuple!...

Noi anc recivet li OCCIDENTAL-BULETIN del O.S.F. (2-im trimestre 1946).




Li grand semanale ACTION ha continuat inserter lettres de su letores pri
li L.I. In li nró 104 nor coidealiste W. GILBERT monstra que on ne posse
usar li doctrine marxistic contra li idé del L.I. In li nró 105 es
insertet un long «contra-atacca» esperantistic, quel evita cuidosimen
parlar pri li aspecte linguistic del afere, e mentiona solmen li
«successes» de Esperanto, per citar ciffres impressionant ma ancian,
fals o sin real valore. It es pur bluff, secun li metode habitual. Noi
mey esperar que li vigorosi response
de nor amico va esser insertet. Quam seque a ti serie de articules, noi
ha inregistrat plur adhesiones e expecta altris.

RENASCENTIE nró 3 (septembre) apari sur 4 págines. Contene: Lingue
international e pace -- Cronica -- Lettres de Anglia e de Finland -- Tra li
presse -- Factes a meditar -- e divers informationes. Li abonnament es
líber. Tornar se a W. GILBERT, 58, Rue de la Paix, CHOISY-le-ROI
(Seine), Francia. On posse inviar moné al Institute Occidental in
Chapelle, mentionante li destination.

Noi anc recivet un micri brochura de nor coidealist P. Jauzin «Une
monnaie stable» (Un moné stabil) u on posse leer in li cap que un parte
de ti-ci esset publicat in li nró 79 B de Cosmoglotta de februar 1946.

Li semanale «Notre Métier, SNCF» publicat in li ultim págine del nró
74 de octobre 1946 sub li question: «Esque on save...» un excellent
avise informant li ferroviarios que existe un lingue international
nominat Occidental.


### Nederland

Li semanale «Haagsche Post» ha publicat li 12.10.46 un articul de nor
activ coidealist A. Koning. Detallies in li proxim numeró.


### Svissia

Li Revue internationale de Sténographie, aparient in Biel, continua
propagar Occidental. In li numeró de septembre-octobre 1946 it
reproducte un tot págine in Occidental extraet de Cosmoglotta con
ilustrationes. Un concurse de traduction da al letores li possibilitá
aquisiter li «certificate de studie» de Occidental.

TOUS LES LIVRES, catalog general del libres in lingue francesi, publicat
in Lausanne (Svissia), ha recenset li brochura «La question d'une
langue universelle». Nró de septembre 1946, p. 50.

DER WANDERER, nró 3 de septembre 1946 ha publicat in su págines 47 e 48
li solution de su concurse «Weltsprache» (comparation inter Esperanto
e Occidental). Li resultates es completmen in favore de Occidental
(vocabularium comprensibil sin desfacilitás, simplic grammatica, radicas
ne complicat quam in Esperanto).

«L'Educatore della Svizzera Italiana» fat un brevi, ma excellent
recension de Occidental e de su movement.

CIVE DEL MUNDE, organe del Occidentalistes de St. Gallen, continua
aparir max regularimen. In li nró 26 on lee: Incontra. Occidental in
Svedia. Publicationes recivet. Corespondentie con Italia.

In li nró 27 (septembre) es li sequent titules: Reuniones. Publicationes
recivet. Corespondentie international.




Noi nota ancor li sequent recensiones del Dictionarium Occidental/Deutsch und
Deutsch/Occidental: Emmenthaler Blatt, Schweizerische Allgemeine Volkszeitung
(Zofingen), Vaterland (Luzern), Glarner Nachrichten (Glarus),
Appenzeller Zeitung (Herisau).

Cosmoglotta 130 A anc esset recenset de: Schweizer Familien Wochenblatt
(Zürich), Zentralschweizerisches Volksblatt (Luzern), Hochwacht
(Winterthur), Volksstimme (Rheinfelden).

«La Revue» (Lausanne) raporta pri li Congress Europan del Nov
Education evenit in Paris in julí: «On refrigerat li zel de un
delegate, quel videt in Esperanto li clave por salvar del embarass
linguistic li congress e quel, plen de un emoent maladresse, credet
ganiar su auditores per leer un «sonnet» de Ronsard a Helene in Esperanto! ...»

Conferentie de Hertenstein. Li 20 septembre in li «Reunion del popules
europan» sr. Dr. F. Haas tractat li problema de un lingue de
intercomprension ínmediat.




## Spiritu de occidental

Noi have li plesura informar nor letores que li 5-im liveration de
Spíritu de Occidental *es liverabil*. Li compratores del liverationes
1-4 es petit comendar it strax, nam noi ne misse it sin comende. Precie
del liveration de 28 págines Fr. 1.— sviss: Institute Occidental,
Chapelle (Vaud).

LI LINGUE INTERNATIONAL JUSTIFICAT

de Ric Berger, 20 págines, va esser liverabil in novembre. Precie: sv.
Fr. -.60 anc che li Institute Occidental.




## Anuncie

Sr. R. CAillard, Villemandeur (Loiret), Francia: 1) Peti camarades
misser le li adresse de sr. J. Weisbart habitant ante li guerre Nürnberg
(Germania). 2) Sercha li brochura «Un lingue international pro li
cultivat nationes de tot munde, Lott, 1899».




## Contenete

- Hay
- Practic lingue por mod. homes
- Li gayitás del «Sankta Netuŝebleco»
- Honoraries de Chirurgos
- Nor plantes medical
- Sententies
- Exercitie de traduction
- Li familie Bonaparte
- Cronica
- Anuncies



Chef redactor: Ric Berger, MORGES (Svissia). -- Redaction e
administration: Institute Occidental, Chapelle (Vd.), Svissia. Tel.
(021) 9'56'56. -- Editor responsabil: Fred Lagnel, Chapelle (Vd.) --
Poligrafat del Institute Occidental.




# Cosmoglotta A 132 (dec 1946)

ANNU XXV   Decembre 1946   No 4 (132)


## Contenete

- Berger R.: Un justification de Esperanto.
- Matejka A.: Un original exemple de objectivitá.
- Ramstedt A.Z.: Mondial, un nov projecte de mundlingue.
- Sadoul G.: Misterie e potentie del atom.
- Anonim: Li express nr. 13.
- Humoristica.


## Un justification de Esperanto

Sr. G. Waringhien es li autor de pluri publicationes in favore de
Esperanto. Oficero francesi, il esset inprisonat in un *Oflag* in
Germania, e, durant su captivitá, composit un spess brochura «ABC
d'Esperanto» quel just aparit in Paris.

In li prefacie, il ha explicat li scope de su publication. Sr. W.
sovente audit Esperantistes interrogar pri li «proquo?» de tal parol,
e il volet satisfar lor curiositá. il ha dunc plazzat se, per hipotese,
in li moment quande Zamenhof elaborat su lingue e il ha provat divinar
li rasones quel decidet le adopter chascun solution.

Leente ti brochura, on ne posse negar que ti «defense» de Esperanto es
habilmen presentat. Nequande un tam mal afere ha trovat un tam bon
avocate. Sr. W. sercha sistematicmen, por justificar chascun detallie
grammatical e mem li afixes e mult radicas, omni species de rasones
logic, filologic e estetic, tre discussibil e sovente
astonant. Noi cita in hasarde:

Pro quo Zamenhof ha selectet li finale obligatori -o por li nómines? To
es tre simplic! Pro que it trova se in li «max expandet del sufixes»,
-ion, in li sufixe -or, in li finale -log (filolog), in li finale -nom
(astronom). Sr. W. mey pardonar nos si su rasones fa nos subrider: It
sembla nos que si li sufixes -ion e -or es max international e max
conosset, to es just un imperativ rason por adopter ti sufixes In un
lingue pretendent esser international, vice «extraer» lor vocale por
adjunter it quam finale!

Pro quo li finale obligatori -a pos li adjectives?

Pro que ti líttere trova se in li conosset sufixes international -al e
-able. Ma omni apert spiritu ne posse impedir se strax questionar: Si
ti sufixes -al, -able, -ion, -or es tam international, pro quo ili
just manca in li «lingvo internacia» Esperanto?

Pro quo li finale obligatori -e por li adverbies? Pro que it trova se in
li sufixe international -ment. Bon! Ma esque it ne vell esser plu
simplic adopter ti sufixe por li adverbies, alminu In su forme provenzal
-men si on vole distinter it del finale substantivic -ment?

Por li corelatives tant criticat de Esperanto, sr. W. presenta diferent
justificationes ingeniosi. Il di, por exemple. que li -am por li témpor
ha esset «forsan inspirat a Zamenhof del latin jam, nunquam». In
realitá Zamenhof hat, in su unesim edition de 1887, adoptet li finale
-an. It es de Wahl quel, constatante li colision de ti finale con li
acusative del formes adjectivic (Vide Cosmoglotta de junio 1946, p. 17),
instigat

Zamenhof adopter ti finale -m!

Li acusative. It interessat nos vider qualmen sr. W. vell justificar ti
balaste tam genant por li majorité del popules: obligatori acusative.
Nu! Sr. W. apoya se sur du pruvas.

Li unesim il ha prendet in nor scrites in quel noi signalat ti titul in
un articul de de Beaufront: «La linguo supleanta Ido». Quam noi fat
remarcar it, ti titul significa du coses contrari: 1. Li supleent lingue
Ido; 2. li lingue quel suplee Ido. Ma ti curiosi casu ne es un pruva que
un acusative es índispensabil, pro que on posse tre bon distinter li du
significationes scriente por li nr. 1 li participie ante li nómine: la
supleanta lingua Ido, e por li duesim: la linguo supleanta Ido. Dunc
null beson de un acusative obligatori, mem por tal rarissim casus.




Li duesim pruva furnit de sr. W. por justificar li obligatori acusative
es prendet ex Cosmoglotta. To es un frase de sr. de Wahl: Senior R.O.
abusa li idé que just latin
es international. Secun sr. W. ti frase have du senses contrari, queles
il traducte in francesi per: M. R. O. abuse de l'idée que seul le
latin est international, o: l'idée que seul le latin est international
abuse M. R. O.

It es amusant constatar que li sol exemple quel un Esperantist posset
trovar til hodie in li tot litteratura de Occidental por criticar li
supression del obligatori acusative es un exemple *fals*. Si li verbe
abuser have in francesi du senses de *dupar*, e anc *far abuse de*
quande it es usat íntransitivmen (F.: abuser de), in Occidental it have
solmen li unesim sense quam monstra bon li altri paroles del sam familie
abuse, abusiv, e li etimologie (ab-user = usar con deviation, con
excesse). Pro que logicmen un cose ne posse abuser un hom. e que solmen
homes usa o abuse li coses, li citat frase de de Wahl es perfectmen clar
sin li balaste del acusative.

On save que in li exceptional casus u un possibil confusion vell obligar
marcar li complement direct, de Wahl consilia usar simplicmen li
preposition ye, secun li metode hispan quel sr. W. self signala quam bon
in su brochura (p. 50) *amar a la patria*.

In realitá li obligatori acusative constitue un anacronisme ínutil in un
L.I. Li linguist Meillet, quel sr. W. sempre invoca in su
demonstrationes, ha condamnat formalmen in su libre: «Les langues dans
l'Europe nouvelle», su usation in Esperanto.

Ma, pro que sr. W. justifica it per sol exemple del frase de de Wahl e
que ti exemple es ínexact, li seque del demonstration deveni anc fals.
Ples judicar:

«Li acusative essent obligatori, on deve selecter un finale quel posse
esser solmen -n imposit del grec e del german; poy. li signe del
plurale devent esser intercalat inter li -n e li vocale precedent, sol
un demi-vocale, it es -j es possibil!» E vi pro quo on di in Esperanto:
Miaj filinoj deziras grandajn kaj blankajn chapelojn quande it vell
esser mult plu simplic, plu natural e plu facil dir: Mi filias desira
grand e blanc chapeles.

Fals premisses ducte sempre a absurd resultates!

Con un tal metode quicunc posse justificar mem omni formes de Volapük:
Anglesi es li max expandet del lingues national, dunc por li notion
munde on deve prender li anglesi parol world. Li son r essent tro
desfacil por li Chineses, dunc on deve eliminar it. Li d essent tro
desfacil pos l, dunc on deve supresser li fine. E vi pro quo por munde
li max bon parol posse esser solmen vol!

Li reste del demonstration de sr. W. es de sam valore. Pro quo li
finales -as, -is, -os? Tre simplic: «Por li indicative, scri sr. W.,
sol li consonante -s dat un acceptabil finale, apoyat de E he loves e F
tu aimes. in manca de -n plu international, ma índispensabil por li
acusative...»

Tre amusant, quande on save que -s in E indica specialmen li 3-im
persone e in F. li duesim, dunc indica persones e ne témpores! Si
anglesi e francesi furni un signification por li -s, it es, ante
omnicos, ti del plurale. Ma, pro que Esperanto fat ti erra adopter li
obligatori acusative. it ne posset adopter ti plurale max international.
Un erra causa sempre un altri erra, e li culpe jace in li comense.

Mult explicationes dat de sr. W. sembla ingeniosi. Por exemple -ajn,
secun il, es li transscrition fonetic de D. ein. Ech veni de L. etiam
«pronunciat secun li mode german»,etc., etc. On questiona se til quant
gradu ti etimologie esperantistic es fundat sur li factes, Zamenhof ne
hante dat li rasones de su decisiones.

Por chascun prefixe o sufixe de Esperanto, sr. W. have anc un explication
pret. Por exemple, li prefixe -ek indicant «li subititá de un action
comensat» es traet del grec (G. exgelân, eclatar de rise) in facie de
gelân (rider). Dunc: flugi, volar, ekflugi, involar se. Noi ne
comprende! Eclatar de rise es un augmentative de rider (rider con mult
brue) e ne *comensar rider*. Ek-flugi deve dunc significar volar con
grand brue si on accepta li etimologie citat supra.




Per sr. W. noi aprende li rasones, ne por queles Zamenhof ha selectet li
max bon radicas e afixes, ma por queles il ne posset adopter les! E
presc sempre to veni del base artificial del gramatica. Pro quo, por
exemple, li ortografie primolo, popolo, ranuncolo, titolo, etc., in
Esperanto, vice international termination per -ul (popul, popul-ari,
popul-ation, titul-ari, etc.)? Sr. W. explica nos que to es pro li
sufixe -ul indicant un «ente vivent». Ma li erra de Zamenhof es
precismen har adoptet un sufixe inventet
o apoyat per un sol parol (l. garrulo, babillard) quo fortiat le
deformar un long serie de paroles international. Li rasones dat por ti
deformation es tam plu strangi que Esperanto possede paroles finient par -ul
e queles ne es vivent entes (Ex. fistulo, kapsulo, etc.).

Li question del derivation in li L.I. es hodie li max important problema
interlinguistic a soluer: sr. W. tracta it solmen por justificar formes
artificial de Esperanto. Il cita un sol vez Occidental por criticar it:
«Nequo vell esser plu chocant, il di, quam aglutinar a un radica germanic
un sufixe con tro evident latinitá. To es un defecte quel es facilmen
remarcat in Occidental in paroles quam scruv/ation, sestr/ala (Red.:
Noi fa remarcar a sr. W. que li finale adjectivic -a apartene a Esperanto e
ne a Occidental, quel
di solmen sestral), svimm/ator, svin/eria, tsar/esse, yelb/itá, durante
que li paroles Esperanto ne da ti impression heteroclit».

On conosse li biblic paroles: «Tu vide li pallie in li ocul de tui
proximo e lu ne vide li trave in li tui!» Por evitar qualcunc
combinationes de radicas romanic con afixes german:c. o li contraries,
it existe un sol medie: excluder sive omni germanic elementes por haver
combinationes purmen romanic, sive excluder omni elementes romanic por
haver combinationes purmen germanic. Si, quam sr. W. consilia it, on
deve hauster in li du fontes germanic e romanic por constructer un L.I.,
it eveni fortiatmen de témpor a témpor quelc combinationes quam
scruvation. Ma in ti problema combinar diversi elementes, it sufice leer
textus comparativ por constatar que de Wahl ha mult plu bon successat
quam Zamenhof. Ti combinationes pullula in Esperanto durante que ili es tre,
tre rari in Occidental. Pri gustes on ne deve disputar: ni yo, ni sr. W.
va decider pri to, ma li publica. Si ti publica nequande va acustomar se
al quelc rari combinationes de Occidental quam scruv/ation, svin/ería,
ti sam publica va nequande
acceptar li 9/10 de Esperanto, composit similmen.

Li conclusiones per quel sr. W. fini su dissertation astona nos per lor
contraditiones. Pos har monstrat que Esperanto «presenta exteriormen li
caractere de un lingue roman», pos har emfasat «li parentitá unient
Esperanto al latin, al italian e al francesi», il demonstra que it have sam
structura quam li aglutinant oriental lingues «in queles chascun
element de pensada es expresset per un element del vocabularium». E il
conclude: «Esperanto oferta ti paradoxe que, parent del lingues de oriental
Europa it simila per su intern structura al lingues del Oriente».

To es just! Ma omni ti qualitás retrova se totalmen in Occidental. Anc
in Occidental «chascun element de pensada es expresset per un element
de vocabularium»; anc it es «parent al latin, italian e francesi».
Noi dunc protesta energicmen contra li ultim alinea in quel sr. W. dit:

«Durante que li nov projectes de L.I. sembla reducter sempre plu campe
de lor internationalitá (li nómine de un de ili, Occidental, es sat
significativ in ti egarde) e que li tri projectes-tipes de IALA limita
se traer lor elementes del gruppe F.I.H. e del parte roman de E.,
Esperanto ne ha bornat se proposir li internationalitá quam scope de su
eforties, ma ha fat de it li rason de su existentie, li lege self de su
ente, su osses e su carne». Ti excessiv laudas ne covri li povritá del
argumentes. Li nómine de Occidental, noi repeti it por li centesim vez,
ne es un pruva de su non-internationalitá. Li vocabularium
international, -- sr. W. self constata it pos Meillet -- veni presc
completmen del occidental lingues. Changear li nómine de Occidental a
alquo quam «Universal», o mem Esperanto, ne va changear ti facte.

Per listes comparativ Esperanto-Occidental (ma sr. W. abstene cuidosimen
presentar tal listes), it es facil convicter se que vocabularium de
Occidental es conform al principie del maximum de internationalitá, ma
ne Esperanto.

Passante noi aprende que IALA es acusat «restricter su internationalitá
al extrem Occidente», talmen que Occidental trova se nu m un just medie
inter Esperanto e li projectes de IALA. E dir que ante quelc annus omnes
esset persuadet que IALA esset tro influentiat del Esperantistes! Li
témpores ha changeat!




Li publication de sr. W. constitue un innovation interessant in li
propaganda de Esperanto. Til hodie on presentat ti lingue quam un dogma
índiscussibil: Tal forme
es bon pro que it trova se in li Fundamento! Interprendente li
justification linguistic de Esperanto, sr. W. avigila li sense critical del
adeptes queles va nu comensar questionar se: esque vermen Zamenhof ha
adoptet li max bon solution; pro que il ne fat quam li sistema
concurrent? ... E to es dangerosi por li fide. De Beaufront credet
esser habil resumante li doctrine de Ido in su Gramatiko detaloza de
1925. Su fideles, pos har studiat su rasones, perceptet strax li mancas
de ili, imaginat sin pena melior solutiones, interessat se a sistemas
concurrent e li adeptes con clar mentes eat a Occidental... On conosse
li historie!

_Ric Berger_

Remarca de Sr. A. Matejka: «Li incriminat Occidental-formes ne es plu
strangi quam li Esperanto-paroles «hundaĉo, gesinjoroj, resendi,
bedaŭrante, maldika, malofte, melkebla» etc. etc. Lu max comic es que
li esperanto-equivalente del (in cétere presc nequande usat)
Occidental-parol «scruvation», a saver «ŝraubado» es *anc* un
hibride (combination del germanic radica ŝraubo con li romanic sufixe
-ado)! In céteri noi ha monstrat in Cosmoglotta (1934, nr. 97) que ti
incriminat hibrides pullula in li vivent lingues, precipue in anglesi
(drinkable, goddess, hindrance, joyful, authorship, womanize etc.) e mem
in german (Autorschaft, Lagerist, Hanswurstiade, etc.) sin que ili es
sentit «quam chocant» quam asserte sr. W.»


## Li admirabil regularitá e simplicitá de Occidental



miss-er

miss-ion

miss-ion-ario

miss-ive

miss-age

miss-ag-ero

de-miss-ion

de-miss-ion-ar

miss-ion-ario

trans-miss-er

trans-miss-ion

trans-miss-ibil

co-miss-ion

co-miss-ion-ario

e-miss-er

e-miss-ion

dis-miss-er

dis-miss-ion

ad-miss-er

ad-miss-ion

re-miss-er

re-miss-ion

per-miss-er

per-miss-ion

ver

ver-men

ver-itá

ver-it-abil

ver-it-abil-men

ver-aci

ver-ac-itá

ver-ific-ar

ver-ific-ation

ver-ific-ator

ver-semblant

ver-semblant-ie

ver-simil

ver-simil-itá

a-ver-ar

ad-ver

un-ic

un-ic-men

un-ir

des-un-ir

des-un-ion

re-un-ir

re-un-ion

un-itá

un-it-ari

un-it-ar-isme

un-ific-ar

un-ific-ation

un-i-ter-al

un-i-form

un-i-form-itá

un-i-form-is-ar

un-i-form-is-ation

un-anim

un-anim-itá

form-e

form-ar

form-ation

form-atori

re-form-e

re-form-ar

re-form-ator

trans-form-ar

trans-form-ation

trans-form-ator

con-form-ar

con-form-ation

de-form-ar

de-form-ation




## Li max long parol de Occidental

Un jurnal de Romandia (francesi Svissia) amemorat ultimmen que li max
long parol francesi es anticonstitutionnellement, quel have 10 síllabes
e 25 lítteres. It vell esser interessant saver ca li casu es li sam in
Occidental o ca it existe un parol ancor plu long. Remarcabil es que ti
tam long parol es regularimen composit in nor lingue circum li radica
stitut (trovant se in instituer) con li ordinari prefixes e sufixes:
anti-con-stitut-ion-al-men.




## Un original exemple de «objectivitá»

Noi have sub li ocules un nov libre, intitulat «On the Choice of a
Common Language» de Sr. Heinz Jacob, secretario del Ido-Uniono. It ha
esset editet sub li auspicies del «International New Education
Fellowship» e vole dar un objectiv sinoptica pri li actual statu del
problema mundlingual. Ti-ci es examinat sub omni aspectes e noi
naturalmen trova in it anc un condensat caracteristica del max important
projectes de lingue international (Esperanto, Ido, Occidental, Novial,
Interglossa).

Noi saluta li publication de ti libre, pro que it es apt avigilar li
interesse del profanes por li idé de un lingue international e noi anc
aconosse que *in general* li ovre da li impression har esset scrit in
maniere objectiv, nam li autor cuida ne presentar se quam judicator
inter li diversi sistemas: il aconosse li parte quel chascun lingue
international ha contribuet al solution final del problema. Su studie
pri BASIC ENGLISH quel plena li tot duesim parte del libre es mem plu
mult un apologie quam un critica de ti sistema. On ne posse demandar plu
de un autor che qui li intim conviction pri li inaptitá de ti sistema
quam lingue international certmen ne es minu firmmen ancrat quam in noi.
Tant plu noi es chagrinat constatante que li sol parte del libre in quel
li autor abandona su atitude di ínpartial critica es ti consacrat a
Occidental. Noi ne save ca to es debit a malvolentie o a íncompetentie,
ma li resultate es in omni casu tre atristant.

It es sempre un delicat afere judicar un processu in quel on es self
implicat quam partie. Un examinator vermen neutral vell o limitar se a
un simplic analise del diversi sistemas e lassar li letores self judicar
pri li qualitás e defectes de chascun de ili, o si il vole dar su propri
opinion, il va mentionar e li bon e li mal láteres de chascun solution
proposit. De un autor quel es self partisan de un del sistemas in
discussion, noi ne expecta que il substreca li defectes de ti-ci. Si il
ne vell esser convictet pri li superioritá e perfection del lingue quel
il self propaga, il ya ne vell posser justificar su adhesion a it. On ne
posse postular de il que il mey monstrar defectes queles il self ne vide
o queles il in contrari considera quam avantages. Ma to quo noi posse e
deve postular de un autor «ínpartial» es que si il abstene de criticas
pri su propri sistema e reserva les al sistemas adversi, il mey adminu
presentar tis-ci in lor corect lúmine e ne falsificar li factes. Or to
es regretabilmen to quo ha fat Sr. Jacob in su presentation de
Occidental. Yo va demonstrar to infra.

Sr. Jacob comensa per asserter de De Wahl departet del principie que
naturalitá es plu important quam regularitá e que il constructet su
lingue conform a ti tese. Totalmen fals! *Por li autor de Occidental li
regularitá esset tam important quam por li esperantistes e idistes*, ma
il successat crear un sistema quel es plu natural, *sin esser minu
regulari* quam li altri lingues auxiliari. In realitá *Occidental es
mem plu regulari* quam Esperanto e Ido, ma it es desfacil far
comprender to a qui ne *vole* comprender it. To quo De Wahl ha
rejectet quam principie mundlinguistic ne es li regularitá, ma li
*logica* e to es un tot altri afere.

Un poc plu lontan, Sr. Jacob scri: «De Wahl departet del complet parol
international, analisante it e definiente su elementes. Il devet in
consequentie admisser un plu grand númere de afixes e definir tis-ci
necessimen in maniere mult plu líber por posser covrir li numerosi
functiones queles ili plena. Inversmen il adoptet un o pluri afixes por
expresser li sam notion (-ario, -ero, -ist vell dever esser
interchangeabil in li sense de profession, sam quam -or por li agente).
Por evitar li combination de un radica con li fals afixe (dentero vice
dentist, secretist vice secretario) il fide al conossentie del
parolformes international e al formation per via de analogie.»




Ti critica del multisensitá de nor afixes es por noi Occidentalistes un
old conossete in facie de qui noi respectosimen subleva nor chapel. Noi
ha refutat it ja tant vezes
que it ne vale li pena perdir denove preciosi spacie por provar iluminar
li cerebre de nor doct antagonistes. Ma li exemples citat de Sr. Jacob
es vermen original e ili merite un particulari mention:

Ido ha falsmen prendet -ist por designar li professionales e reservat
-ero por li amatores, durant que ti ultim sufixe es just ti quel li
internationalitá imposi por li professionales. Talmen nascet li grotesc
derivates: komercisto, muzikisto, vendisto, kantisto, dansisto, etc. Sr.
Jacob naturalmen ne have un sol parol de blama por ti aberrationes, ma
il habilmen selecte un parol in quel pro un hasarde providential li
sufixe coresponde in Ido con li signification international del parol
(dentisto) e il oposi ti parol a Occidental por monstrar que in ti
lingue li usation del afixes ne coincide con li dat definitiones. Sr.
Jacob es un humorist (id Ido «humurero»)! Esque il va far creder nos
que in Ido on fa sistematicmen li distintion inter -ero e -isto e que on
usa ti ultim consequentmen por li professionales? Alor esque forsan li
presidente del Unit States es nominat «prezidisto» in Ido? Esque on di
«aktistor, geografisto, profesisto, preceptisto, filozofisto»? Esque
inversmen tis queles lude piano e violine quam amatores es «pianeros e
violinores»? Yes, si vu regarda in vor dictionarium, vu va trovar ti
paroles, ma vu ne audacia usar les. E qualmen it es con «secretist»?
Pro quo ti forme vell esser plu regulconform in Occidental quam in Ido?
Just lu contrari es ver. Si vu regarda in vor lexico vu va decovrir que
li paroles occidentalic «secretario, dentist» es corectmen format
secun li dat definitiones, durant que li Ido-paroles «sekretario,
notario, turisto» es *fals* pro que li sense del sufixe ne coresponde
al sense del derivate. Li critica de Sr. Jacob contra Occidental
transforma se dunc in un critica de Ido.

Pos har salutat per un nov sublevation de chapel li exposition del
ínregularitás in li ortografie e fonetica de Occidental, noi ariva a ti
original constatation: «Li adverbies fini in -men, -li o -u, ma un cert
númere de ili have null finale gramatical distintiv».

Quo to significa? In Occidental on deriva li adverbies del adjectives
per li adjuntion de -men, sam quam on usa in Ido por ti scope li finale
-e. Ma in omni casus u noi have afere a un adverbie primitiv, i.e. un
parol quel es tal per su natura e signification self, noi adjunte null
finale, nam Occidental ne conosse li finales obligatori por li
grammatical parol-species. Un adverbie simplic posse dunc in Occidental
finir ne solmen in -u, ma anc in -a, -e o alquel consonante. E in Ido?
Anc ta li adverbies primitiv have null finale grammatical distintiv:
sat, nun, olim, quik, mem, etc. Ma ti regul have exceptiones: on adjunte
(sin saver pro quo) li finale adverbial al sequent adverbies primitiv:
kande, balde, erste, hiere, ankore, ube, hike, ibe, anke, apene. Pro quo
acusar implicitmen Occidental pri un desórdine quel in realitá existe in
Ido?

Ma li manie substrecar li «ínregularitás» de Occidental atinge su
cúlmine in li presentation del derivation del adjective «visibil» ex
«vider». Sr. Jacob scri textualmen:

____
Un ulteriori exemple del ínregularitás del sufixes: Occidental deriva
«visibil» de «vider»; secun regul 2 on supresse -r e on recive
«vide-», ma ci quam in altri casus, li e es supresset benque it es un
parte del radica. Li líttere d es alor transformat in s. Pro que li
radica fini nu per un consonante, on inserte -i- inter radica e sufixe e
on recive alor li forme «visibil». Li sam critica posse esser fat pri
li usation de -a- avan (t)ion.
____

It es desfacil acumular plu mult ínexactitás in un sam curt pezze. Li
regul De Wahl di clarmen: por obtener li radica perfectic on supresse
-er (ne -r quam di Sr. Jacob) e on transforma li final consonante -d in
-s. E a ti radica perfectic on adjunte li sufixe -bil med li vocale
intercalatori -i- quam in omni verbes finient per -er. Li forme
vis-i-bil es dunc absolut regulari. Ma Sr. Jacob, por posser constructer
un «ínregularitá» comensa per «arangear» li regul De Wahl secun su
fantasie e fini per asserter que li sam «ínregularitá» existe anc pri
«(a)tion».

Li cúlmine del cúlmine es que quelc lineas supra, Sr. Jacob cita li
regul de Wahl presc corectmen. Il cita it adminu in tal maniere que on
vide clarmen li regulari for





(li págines 55, 56, 57 e 58 manca)

It es talmen solmen pro que li equilibrie del dominós es relativmen
ínstabil. Ma nequi ja jamá imaginat que li cadida de un file de dominós
posse renversar ni aplatar un table.

Sammen li bombe atomic posse atinger solmen un masse minimum del atomes
terrestri. LI masse del glob es tam stabil quam un table. Li cadida de
un file de «dominós» de uranium posse ad-maximum scrapar it.

Pro to, li efectes terrific del bombe ne es obtenet per li
desintegration del domes o del roccas, o del terra vegetal, ma per un
formidabil emission de calore e per un soffle mill vezes plu timend quam
ti del max potent bombes aeran. To explica pro quo li habitantes de
Nagasaki refugit in refugitorias de un cert profundore ha revenit sin
damage ex li bombardament...

«Quande noi brula carbon in un camine, noi ne time inflammar su briques»,
ha dit li professor Langevin. E il ha addit: «Esque li bombe atomic
posse provocar li explosion del tot planete? Noi posse in plen securitá
responder negativmen a un tal question!»

Yes, deci bombes atomic explodent junt sur un sam punctu ne vell causar
plu mult damage al masse del glob, quam un inflammette accendet posit
sur un marmorin table, quel posse in null casu incendiar it, ma
ad-maximum brulettar e sterilisar un punctu de superficie.

Noi ne vole talmen celar li efectes terrific de ti nov arme, ma marcar
lor límites.

Li grand timore atomic acusa li scientistes menaciar li munde pri
anihilation.

It depende támen del tot popules -- e ne del sol familianes del
laboratorias -- que li desintegration atomic ne servi a interprenses de
conquesta plu mortatori e tam ilusori quam tis de Hitler. Ma, in contra,
aplicar ti nov fonte de energie a scopes pacific to es versimilmen
permisser decovritiones de quel li importantie va esser comparabil con
ti del vaccination quel ha salvat milliones de homes.

Georges Sadoul

(Ex li jurnale francesi L'Humanité del 31.3.46: 2 unesim articules de
un inqueste pri li energie atomic. W. Gilbert, trad.)




## Pro quo on ne es felici

Quande on considera omni maladies quam li efectes de un regretabil
hasard, on perdi omni notiones de responsabilitá; vice questionar se
esque on ha fat un erra in su maniere viver, quel posse har contribuet a
causar li maladie, on prefere incriminar li «ínjust fate».

Sammen, quande on considera omni evenimentes del vive quam li «efecte
del hasard», quande on pensa que alcunes have li «chance» maritar se,
successar un exámine, ganiar moné, haver talente e genie, juir un bon
sanitá o un agreabil caractere, on persuade se facilmen esser un povri
victime. Li defetes del vive, vice obligar a un exámine de conscientie,
a un repententie, pussa al al revendication: revendication contra li
parentes, li instructores, li social conditiones, li sexu, li
influenties quel on ha subisset pro malchance.

Li notion de justicie quel, por exemple, che Platon esset li expression
del respecte por li diversitá del natura e quel consistet in que chascun
lude in li societé un rol secun su capacitás, talentes e caractere, ti
notion de justicie ha alterat se: si omnicos es hasard, on revendica,
sub pretexte de justicie, haver in omnicos chances egal a chascun altri
hom. It ne es just haver mal genitores quande altres have bonis, indiger
moné quande altres have mult de it, o ne comprender alquó in li
matematica durante que altres jongla con li ciffres, esser sempre malad
durante que li altres standa bon, ne posser comandar in su familie pro
que on es un fémina durante que su marito, mult minu inteligent, have ti
jure, etc.

E ti expression «haver li jure» es in omni boccas. In ultim analise ti
filosofie del chance e del revendication ha accentuat li jures e ne li
deves, incriminat li extern causes e ne plu li moral causes del
evenimentes de nor vive. E pro que, in li natura, li jures ne es
ínlimitat, pro que li talentes, li functiones e li campes de action es
diversimen distribuet, chascun es ínfelici e revoltat, e considera to
quo manca le plu bon quam to, quo esset donat le.

Paul Tournier (Genève). Ex francesi trad. R. Bg.




## Li express nr. 13

Urgent aferes hante vocat me a Paris, yo departet de Bayonne li 13 junio
189., per li express 13, quel passat in li station Bayonne ye midí 13
minutes.

Li tren, éxter li locomotive e su téndere, composit se ex 13 vagones: un
furgon, un altri furgon de merces e 11 vagones de viageatores. LI vagon
con lateral passage, in quel yo ascendet, esset li 13-esim del tren.
Esset ja 12 viageatores in li vagon. Dunc yo esset li 13-esim. Quamcunc
poc supersticiosi yo mey esser, yo questiona me hodie ca li persistentie
de ti ciffre 13 ne significa alcun fatal avertiment.

Yo hat comensat un vivid conversation con mi companes de viage quande,
strax pos li halte de Dax, mi atention esset atraet vers li coridor pro
li gesticulationes de un litt hom mustachut, quel indicat a un paroco un
punctu in li horizonte, ínvisibil de mi plazza. LI mimica esset tam
exuberant e tam expressiv que yo havet li curiositá abandonar mi banca
por ear constatar quo provocat un tam grand emotion.

Noi esset intrant in li region del savanas. Li relvia curret rect vers
li nord inter un duplic range de pines.

Benque li sole esset ancor alt in li ciel -- nor tasca-horloge indicat 13
h. 10 -- li tot septentrional horizonte aparet quam inbrasat per alcun
feeric descension de sole.

«Li foy es in li savana e in li pinieras, ta, explicat li litt
mustachut hom, elevante li voce. Nor express curre, con li precision de
un balle de cannon, vers li centre del incendie. Prepara vos contemplar
un grandiosi spectacul.»

Li viageatores regardat unaltru, exchangeat quelc rapid observationes.
Lor atitude e lor paroles diferet secun li etá, li sexu o li caractere.

On audit grinsar li frenes del express quel stoppat quelc minutes in
plen savana. Li tren-chef percurret li vagones, invitante omni
viageatores cluder omni fenestres. Per un rapid dialog inter ti
employate e li garda-barriere no aprendet que li profundore del
incendiat zone esset evaluet de 3 til 4 kilometres.

-- Nor express, dit li litt oldo, quel hat reaccendet su cigare, va
metter se in li maximal rapiditá por peterpassar li superficie del
incendie.

-- Esque noi ne risca, yo questionat con li ton de un mann quel ne vole
semblar timorat, esser rostat o asfixiat?

-- Nequant, il replicat con certitá. Li rapiditá e li desplazzation del
aere va esser tam grand que li covritura del vagones ne va haver témpor
prender contacte con li flammes. Li employates del companie es habituat
a ti traversadas, plu frequent e minu dangerosi quam on vell suposir it.
Pri me, yo ha, in 20 annus, passat tri vezes in li foy del pinieras. Li
splendore del spectacul fat me, chascun vez, regretar que li trajecte es
tam curt.

Li express hat remettet se in movement, accelerante sempre plu. In li du
láteres del ferrovia li forestes de pines ancor intact succedet se, con
lor ranges de truncs altmen exbranchat, de queles exsudat li resine. Poy
aparit un savana u yo videt fugir agnes.

Li long steltes del pastores passuat inter li genistas e li juncos sur
queles un incandescent ciel projectet reflexes de rubi cupre.

Li decisiv moment aproximat se.

Subitmen un spruzza de flammes inluminat li vitres. Un dama pussat un
acut cri e cludet su ocules, durante que su garsonettes plorachat pro
timore. Por covrir





(li págines 61 e 62 manca)


## Humoristica

Satan: «Pro quo tu ride quam un idiot?»

Yun diábol: «Yo just ha includet un fémina in un chambre con 1000
chapeles e null spegul!»



Li paroco incontrat li trincard del village. «Yo es tre content vider,
Smith, que vu ha comensat un nov capitul in vor vive. It esset injoyant
vider vos yer in nor reunion de abstinentes.»

Smith: «Oh, to esset dunc li loc u yo esset?»



Hollywood hat denove rejectet li triesim successiv scenario de un
anglesi dramatist. «Nu, qualmen it deve esser por que it mey esser
acceptat?» questionat ti-ci in mal humore.

«It vell dever esser», on dit le, «alquó ludent in li munde del
aristocratie, incorporant religiosi sentimentes, alt social atmosfere,
elementes de dramatic surprise, sex appeal e brevitá».

Li sequent die il aportat su nov scenario. It esset redactet talmen:

«Reverentissim Lord Episcop!» exclamat li ducessa in li dinner-party,
«ples cessar pincear mi gambes!».

Ne plu furt-iruptiones!

Muni vos in bon témpore de un AUCA!

Vu treme in li véspere in vor chambre quande vu audi alquó suspect ye li
porta? Nullmen surprisant, nam li furt-iruptiones  ne es inventiones de
vor imagination. Aquisite pro to nor

AUTOMATIC CANE!

Li animale es fat de stal e it es índestructibil. It ne manja ni trinca
e on besona far exear it solmen un vez in li semane. On fixa ti animale
al porta. Strax quande vu audi alquó suspect, ples tornar li comutator
grunitori fixat sur un simplic tabul de distribution. Nu li cane gruni.
Si vor ínquietitá persiste, vu comuta sur li aboyament. Li animale va
aboyar ínmediatmen. Si li iruptores malgré to avansa in li logí, un
pick-up montet in li interiore del cane intra in function e interpella
les per li paroles: «Quo vu vole?!»

Interim vu ha telefonat al policie e celat vos sub li lette. Omni
dangere nu ha desaparit. Quande li policie ariva, vu successivmen
descomuta li aboyada e li grunida. Pos to rinsar li cane in frigid aqua.

Li animale posse anc esser liverat in esmalte. Precie: cana fl. 369.03;
cano fl. 384.50 complet con caude e mustache. Por humid nase fl. 10.— in
suplement.

(De Groene Amsterdammer.)

Autorisat traduction de A. Koning.



LI ADMIRABIL REGULARITÁ DE OCCIDENTAL



agrear

agreabil

agreabil/men

desagreabil

desagreabil/men

agrement

agrement/ar

desagrement

líber

liberar

liberation

liberator

liberal

liberal/isme

liberal/itá

libertá

organ

organic

ínorganic

organis/ar

organis/ation

organis/ator

desorganis/ar

organisme

propri

proprietá

propriet/ario

apropriar

expropriar

proprimen

apropriation

expropriation





(nota: fin del scanates che li biblioteca por li annu 1946. Sive 63 es
li ultim págine, sive li págine 64 manca)


# Cosmoglotta B 86 (jan 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Januar 1947 -- Nró 86 (1)




## Li rol del privatives in Occidental















1. Benque it sta extra nor sistema de derivation, li prefixe DE-, quel
   forma parte de mult paroles international, tamen es tre frequent in
   Occidental.
2. Sovente it ne have alqual sense definit, quam on vide per debut,
   decider, dedicar, defense, delectar, demande, denomination,
   deputate, derision, deserte, detalliat.
3. In altri casus it tamen es reconossibilmen li international DE,
   sinonim anc con for, ex, e ad-infra: declive, deplumar,
   deportation, depresser, derelament, descense.
4. In quelc composites li signification *for*, li idé de privation, es
   tam distint que on es tentat considerar li prefixe *de* malgré
   omnicos quam parte vivent de nor lingue. In vocabules quam
   deprender, demo(v)er, on evidentmen ha tractat it quam tal.
5. Or ci comensa li conflicte con nor prefixe des-, quel indica «lu
   contrari de». Lu pruva de to es li numerosi contraditiones queles
   trova se in nor lexicos; p. ex.: desarangear / derangear,
   descapitar / decapitar, desciffrar / deciffrar / descomposir /
   decomposir, desfigurar / defigurar, despopular / depopular.
6. Li orígine de tal discrepanties es, yo crede, sat clar: li
   desfacilitá decider que es plu fort, li notion de «lu contrari» o
   te de privation.
[loweralpha]
.. On posse por exemple defender *depopular* pro que it vell
significar «forchassar o exterminar li popul», e con jure egal
asserter que it es simplicmen lu oposit de popular, e pro to haver li
forme *despopular*. Li unes forsan va preferer *decoragear*, pro que
it vole dir «privar de corage»; li altres *descoragear*, quam simplic
oposite de incoragear. Egalmen discussibil sembla *demascar*,
«forprender li masca», e *desmascar*, «far lu contrari de (a)mascar.»
.. Nor sinonimes *deprender* e *forprender* pruva que de, quam
prefixe, have pluminu li sense de for. On dunc «logicmen» vell dever
favorisar *descentralisar*, nam on ya ne forprende li centre, e
*desplazzar*, vice *deplazzar*, pro que li plazza ya resta u it es!
Anc *desmobilisar* -- tot altri quam international! -- sembla imposir
se; nam anc ci on ne forprende nequó, on simplicmen revoca. Pri
de(s)carbonar, de(s)ciffrar, de(s)controlar, de(s)garnir, de(s)tronar,
etc. simil incertitá.
.. A me, *desarmar* e *desilusionar* sembla esser
«forprender»-paroles. Totvez, per elision del s, on vell peccar in sam
témpore contra li internationalitá e li eufonie. Ma *demetter* vell
esser adminim tam logic quam *desmetter*. Yo signala adplu des-corcar,
des-ligar, apu de-scruvar, de-cuplar. De(s)pellar yo ja ha citat, pri
de(s)butonar li lexico tace.
7. Etsi on vell fixar in chascun casu li max apti forme de tal
   paroles, li max mult aprensores vell trovar li resultates un pesa
   íntolerabil sur li memorie. On vell constantmen quam nu, esser
   fortiat haver recurse al lexico. Pro quo dunc ne serchar un
   solution in altri direction?
8. Li poc adjectives e substantives format per adjuntion de *des* ne
   presenta null desfacilitá. Che ili on ne es tentat substituer *de*
   por *des*, nam li notion de «forprension» manca ci totalmen.
9. Resta dunc li verbes. Pro que ne abandonar DES- quam prefixe
   combinabil con verbes, in favore de DE- (c. CO vice CON-!),
   exceptet ante vocales e H?
10. Talmen on liquida li existent conflicte. Li un notion ingloti, por
    talmen dir, li altri. Li obligatori usa de DE fa minu insistent li
    conscientie pri su semantic valore, sin diminuer li valore self.
    Li sense «privation» deveni *parte subordinat* del sense
    «oposite».  It plu ne importa ca it es present in li mente o ne;
    nam li medie expresser it índependentmen manca. Li question, til
    nu vagmen e quasi celatmen semantic, deveni purmen fonetic e
    ortografic. Per to noi perdi nequo; nam nor sistema derivational
    proprimen ne aconosse ti sense de DE-.
11. Li regul tande vell esser: DES- indica lu contrari. In deverbal
    derivates DES- es contraet ante consonantes a DE-.
12. To vell dar nos decapitar, decarbonisar, decentralisar, deciffrar,
    decomposir, decontrolar, decorticar, decrescer, demobilisar,
    demoralisar, deplazzar, depolarisar, depopular, depreciar,
    detronar, -- pri queles, fidente se al regul, o plu bon al
    vacilant usantie actual, on posse dubitar e in facte, quam
    demonstra nor lexicos, sovente ya dubita.
13. Poy on vell haver desabonnar, desacustomar, desarmar, desaparir,
    desaprender, desaprobar, desarmar, desembarassar, desequilibrar,
    desesperar, desilusionar, desinclinar, desinfecter, desinteressar,
    desobedir, desorganisar, -- ne quam nu, per li ecó de nor
    subconsciositá del lingues etnic, ma secun un clarmen formulat e
    comprendet principie.  Mi desire in céteri nullmen es introducter
    changes in nor lingue, ma solmen eliminar un fonte genant de
    hesitationes.
14. Finalmen on va dever decider inter desameliorar e demeliorar,
    desinbarcar e debarcar, desinbrolliar e debrolliar, desincoragear
    e decoragear, desinpulpar e deculpar, desinflar e deflar,
    desinterrar e deterrar; nam ambi formes concorda con nor nov
    regul. Ti decision sembla esser precipue un question de estetica.
    Personalmen yo favorisa li curt forme de omni ti paroles; ma
    desinvelopar sembla ínevitabil, pro que developar ja es usat in
    altri sense. Yo prefere anc des-harnesar, des-heredar,
    des-honorar.
15. Al incertitá pri DE- e DES- adjunte se ti pri DI- e DIS-. Anc ci
    hesita ne solmen li debutante; formes conflictent (disraffar /
    diraffar, dislacerar / dilacerar, etc.) trova se anc in li
    lexicos.
16. Secun Gär, li contration DI- es reservat al «scientic» paroles. Ma
    secun quel principie on decide ca un vocabul es scientic o ne? Per
    quo es vermen dis-secter minu scientic quam di-luer, di-vinar plu
    scientic quam discriminar? Quel es li gradu relativ de
    «scienticitá» de di-fuser e dis-semar? E quo divertissement have a
    far con li scientie?
17. Plu grav es li confusion de DE(S) -- e DI(S). In un lexico sta apu
    unaltru dis-, des-, e demonter; in un altri on trova de-formitá e
    di-formitá, des-famar e di-famar; de-voluer e divoluer, e
    dis-voluer.
18. To ne es astonant. Nam anc in li etnic lingues pullula li pruvas
    de un confusion simil: disparaitre, discrédit, disjoindre,
    discourtois, disqualifier, dissemblable, disparité, disculper,
    disproportion, dissuader, discontinuer -- In ti francesi paroles
    dis- implica, ne «dispersion», ma solmen «lu contrari» e it deve
    «logicmen» ceder li plazza a dé- o dés! Lu sam vale anc pri simil,
    e mult altri, paroles in anglesi; yo cita: disable, disbelief,
    disclose, disease, disgorge, dislike, disprove, disrespect, e
    distrust.
19. Con o sin solution de aplicabilitá general, on vell in omni casu
    posser escartar li max turbant (o dis-turbant) contraditiones. On
    vell p. ex. posser rejecter (secun 11) des-famar e substituer
    por li ínmotivat di-famar li forme de-famar (forprender li fama e
    «far lu contrari de famar»). Anc di-formitá sembla índefensibil,
    de-formitá li forme legitim e indicat.
20. Considerante li paroles con prefixe di(s), on es ductet al
    conclusiones sequent:
[loweralpha]
.. Li usa de DI- vice DIS- e invers apare in prim vise purmen
arbitrari, li sol criterie essente semblantmen li usantie del etnic
lingues. Li distinction inter «scientic» e altri paroles es
ínmantenibil e ilusori.
.. Li notion de «dispersion» sovente ne es discernibil. In facte it
ne es sempre facil determinar li ver valore de DIS- o DI; cf. disturbar,
diminuer.
.. Un solution fonetic o ortografic pri DI e DIS tam simplic quam ti
proposit por DE e DES (11) forsan ne es possibil; ma ples vider li
apendice.
.. Li tema radical de composites con DI(S)- advere sovente es un de
nor verbes; p. ex. di-fuser, dis-posir, dis-semar, dis-traer,
dis-crepar, dis-currer, dis-soluer, dis-voluer, e dis-simular. Li
resultant composite tamen quelcvez have un tot altri sense quam ti del
tema plus li notion «in omni direction», «vers omni láteres». Divider
p. ex.  monstra nequel semantic afinitá con vider. E mem quande
parentitá ancor es visibil (di-fracter, dis-sonar), li composite max
sovente ne vell resultar de un consciosi rasonament; on accepta it
simplicmen pro que on ja conosse it.
.. Li majorité de nor DI(S) paroles ne es derivates Occidentalic. Noi
ha heredat les «tal qual» del lingues neo-latin.
.. Nor propri, i.e. ne internationalmen pre-existent, derivates format
per medie de nor prefixe DI(S) ne es numerosi. Precipue ili es
«traductiones» de paroles german comensant per ZER- (equivalent
pluminu al anglesi adverbie UP, con sense fundamental de completmen,
radicalmen, perductetmen -- e solmen casualmen de «vers omni
láteres»).
.. Ultra découper, dépecer, e démantibuler, francesi ne sembla
conosser alquo analog. On dunc apene posse asserter que DI(S), quam
prefixe autonom, vermen es índispensabil in un idioma essentialmen
neo-latin quam Occidental.
+
Si p. ex. déchirer sufice por reissen e zerreissen, por tear and tear
up, pro quo noi besona di(s)lacerar apu lacerar? Secun lor lexicos,
zerbrechen traducte se (precismen quam brechen) per rupter, fracter;
zerkleinern, zerhacken -- quam anc hacken -- per hachar. Esque dis-fluer
significa altricos quam de-fluer, for-fluer? Esque on posse «crumelar»
sin anc «dis-crumelar»?
+
In quant es pezzar (o apezzar, o in-pezzar) minu clar quam dispezzar?
Esque discupar (dishaccar) vole dir plu mult quam «cupar (haccar) a (o
in) pezzes»? Esque dis-ear es plu bon quam separar se, dis-cader quam
cader in pezzes, dis-saltar quam saltar for unaltru? Quo on comprende
per disspartir (zerlegen -- bei Tisch), quo partir o tranchar ne expresse
egalmen bon? E quo diábol deve far disploder apu exploder, dispulser e
disjettar apu disperser e dissipar e dissemar?
+
Significativ es que on trova mult plu mult DIS- paroles in li parte
German-Occidental del lexico quam in li parte Occidental-german, plu
mult in Gär quam in li radicarium. Ad-plu, ex quaranti-du ZER-vocabules
in un del ovres consultat, ne minu quam trianti-du have, quam sol o
alternativ equivalente in Occidental, paroles ne composit med DI(S). Por
li deci altres it ne es desfacil trovar tal traductiones, sive per
simplic supression del prefixe (crumelar, lacerar), sive per usar un
DI(S)- parol international (dunc ne productet de
nor propri sistema de parol-formation) quam dismembrar, dissoluer, sive
per circumlocution (cp. Gär sub zerschlagen -- «disrupter per
martellades»; ma quant plu simplic it ci vell esser dir fracter o
fracassar!).
+
On ne resiste al impression que paroles quam disploder e dispulsar
existe ne por plenar un lacune, ma precipue pro que ili es teoricmen
formabil! In céteri, on apen incontra les extra li lexicos. Per quo
dunc ili contribue al richesse, al expressivitá, o al bellitá del lingue?
.. Nequo dunc impedi supression total, quam vivent, productiv prefixe,
de nor DIS actual. Comprensibilmen on vell conservar it, quam on ha
conservat li sufixes -IL e -ID (pueril, vivid), in li paroles
international. On tamen fórsan, secun li regul proposit sub il, vell
posser modificar (in tant que on ancor ne ha fat to) li pluparte de
nor paroles queles coresponde al vocabules francesi citat sub 18.
Talmen on vell reciver, por li verbic derivates: decontinuar, deculpar
(exculpar), dejunter, dequalificar, e desaparir; e por tis con base
substantivic o adjectivic, descortesi, descredite, desparitá,
dessimil, e forsan desproportion (cp. nor desfacil vice difficil).
21. Resumante: Benque DE oficialmen ne apartene a nor sistema
    derivational, noi tamen ne ha successat escartar it completmen in
    li practica (de-prender, de-moer, de-pellar, etc.). Hay dunc quelc
    incertitá, til in nor lexicos, pri li corect usation de DE o DES.
    Por far cessar ti confusion, yo proposi, in composites
    substantivic e adjectivic, DES; in composites verbic, DES solmen
    ante vocales, DE ante consonantes.
+
DIS e DI in contrari es prefixes aconosset. Ma adminim DI es
completmen steril, e anc DIS vive plutost (yo es convictet) per nor
propri ínatention; it es in facte restrictet precipue a vocabules
international queles noi usa, ne quam composites, ma quam radicales.
Per consequentie it deve desaparir ex nor sistema oficial.
+
Solmen li neologisme dismisser ha etablisset se. Ma esque it es
necessi mantener un regul por un sol casu? Esque it ne vell esser
preferibil acceptar dismisser quam primitive, just quam no accepta p.
ex. disputar?
22. Yo ha volet traer li atention al existentie e caractere de un
    duplic problema: DE o DES? e DE(S) o DI(S)? Li valore de un
    decision aclarativ in to, por li aprensor, li usator, e li
    defensor de nor lingue, es evident. Per li solutiones proposit,
    noi ne vell perdir nequó; li ganie in regularitá e certitá vell
    esser íncontestabil.


### Apendice

Vi un tabul del DI(S)-paroles international in Occidental; yo ha omisset
ti vocabules por queles yo proposi un altri forme.





dis-cerner dis-parat dis-tint dis-secter

dis-cordie dis-pensabil dis-tracter dis-semar

dis-crepantie dis-poner dis-tribution dis-sension

dis-cret dis-posir dis-turbar dis-sertar

dis-criminar dis-putation dis-sident

dis-currer dis-simular

dis-cusser dis-sipar

dis-sociar

dis-soluer

dis-sonant

dis-suader

di-gestion di-minuer di-vagation

di-gression di-recter di-vergent

di-ferent di-rigente di-vertissement

di-fraction di-sperser di-vider

di-fusor di-stant di-vinar

di-latar di-stillar di-vorcie

di-lution di-stricte di-vulgar

di-luvie

(disgracie vell dever esser desgracie, in conformitá con li regul
proposit sub 8).

[loweralpha]
a. On vide dunc que ante C (ambi pronunciationes), P, e T, sta sempre
DIS. E on remarca que ti sones es explosives; nam anc del C in discerner
li unesim element es T. Si on accepta que in Latin C=K in omni casus, li
regul: DIS ante explosives es ancor plu definit.

b. On vide egalmen que ante F, L, M, R, e V on usa DI. Duesim regul dunc:
DI ante continuatives, exceptet in disruption.

c. Ma ante li continuative S on trova nu DI, nu DIS. To explica se per
li necessitá conservar li son spirat. Per usation de DI ante prevocalic
S, ti S ya vell devenir intervocalic e per consequentie sonori; dunc
dis-semar, ne di-semar.

d. Pri pre-consonantic S to naturalmen ne vale; on scri dunc
di-spersar, ne dis-perser. Li etimologic diferentie inter dis-tint e
di-stant ne have influentie ni sur li ortografie ni sur li
pronunciation. In ambi casus on have ST; it ne importa in li practica ca
li usator es consciosi o ne.

e. Resta G. In digester it es continuativ; li prefixe DI- dunc es
regul-conform.  In digression it es explosiv, e secun li supra regul
vell dever esser disgression. Esque to es admissibil? Yo ne vide pro quo
ne; yo signala denov nor desfacil, e anc nor ínmediatmen, ínpossibil,
ínregulari, e ínlogic.





(págines 7 e 8 manca)


## To es solmen un osse

To es solmen un osse, tamen su utilitá ne es negligibil. Con millenes de
altris, it es reductet in litt pezzes queles on versat in un gigantesc
caldiere in quel vapores de benzine desatacha li grasse. Ti li osses
perdi de 8 a 10% de lor pesa de grasse. De ti osses, on tira li
glicerine, li stearine, li oleine, li gudron, e li sapon. Con li
*glicerine*, on cura li fissurat manus, on calenta li gigantesc
marmites del armé, on usa it in li mitifativ frenes del cannones, quam
anti-gela por li radiatores de automobiles e de aviones, e in li
composition del explosives, p. ex. in li nitro-glicerine.

It forma li crud materie del apretes por textages e articules de cute,
por li laccas li incres de printeríe, li colores de bandes por li
scri-machines, li cremes, li medicamentes, li sapon e li mastic. Con li
*stearine*, on fabrica candeles, productes de bellitá, barbe-sapon,
productes de intertention del cute. Noi usa li *oleine* por li
fabrication del colores de printería, del carbon-papere, del
lixive-sapon, e quam producte de nettation. Noi labora li *gudron* por
li bituminat carton, li laccas, li isolation del cables e un grand parte
del osse-grasse es finalmen usat por li fabrication del grass sapones.

Li fragmentes de osse es, sub li action del aera, reductet in *carbon
de osse* frequentmen usat por li filtration del liquides. On posse anc
dishaccar li fragmentes de osse in un farine contenent ancor «li
glutine», sterco tre apreciat. Egalmen -- e to eveni por li pluparte del
degrassat osses -- on extrae li *glutine*. To ne es li ultim límite del
utilisation del osse. LI osse de quel on ha extraet li glutine contene
ancor preciosi sales. It es alor molinat in un farine de osse «liberat
de glutine», quel revela se esser un sterco rich in fosfate e un
excellent pastura. Si on combuste li fragmentes de osse, it resta quam
sub-producte li *cindre de osse* usat in li fabrication del porcelane
e quel intra anc in li composition del opac glasse. To ne es omnicos: On
posse anc obtener li *gelatine* inmersente li crud osses durante quelc
dies in li salura quel escarta omni mineral partes e dissolue li grasse.
To, que resta es un flexibil materie: cartilágine de osse. It es
dissoluet e clarificat e da alor un clar gelatine por li menage e por li
emulsiones del placcas, filmes e paperes. On trae un oleo specialmen fin
ex li hufes del corne-besties. Ti oleo es índispensabil in li horlogeríe
e in li fabricas de torpedos.

To es solmen un osse! Ma pos reserchas quel durat pluri decenes de
annus, li scientie ha traet ex it centes de productes de un valore
ínapreciabil por chascun.

Ex li «Terre wallone».




## Association Por International Servicie (APIS)

Por li summa de Fr. 1.— sviss e plenation del carte de adhesion, li
adresse del membres es publicat in Cosmoglotta e in li futur
Adressarium. In supra li continuation del liste:

10. PODOBSKY Jaroslav, Rovensko pod Troskami / TCHECOSLOVACIA /
instructor specialist / 1895 / tchecFIRD / Occidental / ill.pc.20.40.70.80.

30. Bjorkman Harald / JÄNKISJÄRVI / SVEDIA / Instructor de scole primari
/ 1902 / 37 tem. gen. / media coresp. interscoleros.

32. TJERNSTROM Fritz / HÄLLASSTROM / Svedia / preceptor / 1898 / sved /
S.G.A.F.N. / of / pm. S / crudivorisme / 37émedia cor. inter scoleros
rural (etá 11-14 annus / 77, stereoscopie).

35.BERGGREN Erik, Etsarvägen 4, IV / ENSKEDE / SVEDIA / Instructor /
1907 / S / A.D.F.G.N.O.Esperanto. / 40é ne obliga rsp.

36. HAMMAR Bengt, Holläandargatan 33 / STOCKHOLM / SVEDIA / medico /
1899 / S / DEFIS.Ho.No.Da. Occidental Ido Esperanto / Occidental E.F. / Ne obliga rsp.

40. FINK Peter Heinrich / BHurggasse I / Heimbach-Weis 22b / GERMANIA /
procurist / G / GADFHILNPRRumSV,U / Occidental GAFHIP / Hist. costumes,
dialectes.

83 VARELA Carlo / 8, rue des Vendanges / Perpignan / Francia / 19o2 /
Cat / Pluri / Occidental R. / interlinguistica e pri org. de Occidental prop.

134. Pidoux Gilbert / YVONAND / SVISSIA / F / G.I. / Occidental F.G.I. /
viages, politica, comunic., architectura.

150 STOCKLI Moritz / BUTTISHOLZ (Luz) / SVISSIA / ex-instr. / 1884 / G.
/ Occidental / quocunc espritosi.

154. RAXWORTHY A.W.S. / 423 Footscray Road, New Eltham / London S.E. 9 /
ANGLIA / consulting Ophthalmic Optician / 1877 / A / F.G.Gr.

193. MARTINET Maurice, 2 Rue Méridienne / SOTTEVILLE ls-Rouen (S.I.) /
FRANCIA / Comerc. viagero / 1884 / FéA.H.G. / O.H.A.G / Ceramica,
refractares, vitre, paper (fabric.)

182 HAJZLER Karel, na pobrzi 393 / DOKSY APU MACHA LAGO / TCHEKOSLOVACIA
/ adm. del lago / 1902 / tchec / russ / Occidental R. (Ido, Esperanto)
omn.tem.politica con com. e soc.

277. ORBERG Hans Henning, St. Kannikestrade 12 / KOBENHAG / DANIA /
cand. mag. / 1920 / D / A.F.G.I.H.P.N.S. / Occidental / Occidental A.F.I.G. /
40.41.42.44./47.

278. CORTINAS Alfredo, Casa Korolenko / Lugano-Ruvigliano / SVISSIA /
instructor de lingues / 1890 / H.G. /
A.F.G.I.R. Occidental, Esperanto/Occidental A.F.G.H.I.R. /
fil.mor.polit.mus.litt.viages.aventuras.

279. LANDARD Pierre, rest, 2 rue de Plaisance / NANTES (L.Inf.) FRANCIA
/ 1922 A.H.I.Port. / Occidental F.A.H.I.P. / 33 con part. del Trotz.




## Cronica


### Austria

Nor coidealist Hans Stallinger, jr., Landesstr. 139 Zell am See, ha
comensat un interessant campanie de propaganda.

Li jurnale «P.P.Z.» de Zell am See publica un bon articul «Li
Question del L.I.» con un annuncie. Ti jurnale va publicar un
Occidental-Angul e noi peti coidealistes de omni landes benevoler
colaborar per misser micri articules a Sr. Stallinger por dar le divers
articules e plenar li mentionat angul.

In li Nr. 248 de The Morning News, quel apari in Vienna, noi lee sur li
pg. 4 un interessant articul «The Language Problem» de James Gordon.

In un verdi brochura del Austrian Esperantistes «Hat Esperanto eine
Zukunft?» es mentionat Occidental sur págine 28 quam «einigermassen
bekannten Sprachentwurf» (plu o minu conosset lingue-projecte)!

Li numerós I e * de «Akademische Rundschau» contene un articul «Hat
Esperanto eine Zukunft» e li replica de un Esperantist.


### Francia

RADIO-EMISSIONES. -- In li emission de Radio-Paris «Tribune de Paris»,
del 29 novembre, evenit discussion pri li L.I. inter prof. André
Martinet, Director del studies de I.A.L.A. prof. Mosse, linguist e 6
Esperantistes...Li lucta esset ínegal pro que li Esperantistes acaparat
li 8/10 del disponibil témpor, tamen prof. Martinet emfasat que un
modern L.I. deve esser comprensibil in prim vise a omni hom de medial
cultura. To es li casu por li tri projectes de I.A.L.A. Denov li
Esperantistes recomensat li sam tactica de surprisa in li emission del
16 decembre «Les États-Unis de l'Esprit». Esset present prof.
Sauvageot, prof. in scole del oriental lingues, neutral, un altri
professor, du esperantistes e un comerciant Sr. Legendre, neutral.
Naturalmen null representant de Ido, Occidental e I.A.L.A. Solmen Sr.
Legendre citat Ido e I.A.L.A. e li Esperantistes posset far, sin
contraditiones, li apologie de lor lingue. Victente sin dangere, on
triumfa sin glorie!

REUNIONES. -- Li 29 decembre discussion pri li L.I. in li Gruppe
libertari L'Unique, directet de un old amico del L.I., E Armand. Li
oratores esset, por Esperanto sr. CARYON; por Ido, IAL e Occidental; nor
amicos C. Papillon, G. Aguiré e J TOUBLET. Quam omni reuniones avan un
publica sin linguistic conossenties, null resultate interessant. --
Nor amicos POUJET e J. ROUX continua un excellent propaganda in ti
medie.


### Germania

Ex un lettre de W. Mildebrath de Berlin: Yo informa vos, que
sr. J. Weisbart de Heroldsberg, li creator del Medial. ha morti li 17
dec. 1946 per stomac-eruption de sangue. Il esset un valorosi hom e un
grand interlinguist.



Yo ha esset alliat con li in amicitá...Regretabilmen yo anc esset malad
desde 13 dec. e yo have stomac-eruption de sangue. Ma it es ja un poc
plu bon.


### Italia

Ti revúe publica un interessant anuncie in Occidental con li
adresse de nor coidealist Mascanzoni de Bari.


### Nederland

Li semanale «Haagsche Post» insertet un litt articul pri
Esperanto in rubrica: Li parol libre. Responses de diversi letores
sequet. Alcunes recomandat anglesi o Basic English. Li ultim de ti
articules esset de nor coidealist A. Koning, quel dit: Anglesi es li
lingue de du grand potenties, ma it ne es li unic cultural lingue. E
nequande Franceses, Sud-americanes, Hispanes, Italianes o Russes va
introducter anglesi quam mundlingue. Esperanto es ínnecessimen complicat
e ínnatural. Ma li lingues occidentalic possede deci-milles de paroles
comun. In to jace un complet international lingue, con omni scientic e
tecnic términos. Ti lingue nu es desnucleat e es nominat Occidental. It
es li quintessentie del europan lingues e civilisation, e tre facil a
comprender de chascun hom cultivat.


### Tchecoslovacia

Li jurnale «Narodni Osvobozeni» (Praha) publica un
excellent recension de Cosmoglotta nr. 130 pri E. de Wahl, autor de Occidental.


### URSS

Finalmen arivat in nor Centrale un lettre de nor venerat mastre
E. de Wahl, quel vive sempre in Tallinn in li sanatoria Seewald. Ti
lettre, benque inregistrat, besonat 3 mensus por pervenir in Svissia. Li
situation alimentari de nor Mastre es nu bon e su interesse por li
lingue international sempre tre vivaci, malgré que il atinge ho-annu su
80 annus.


## Cosmoglotta 1947

Noi informa nor letores que li abonnament por Cosmoglotta 1947 custa:
Fr. 5.50 sviss por li non-membre del Occidental-Union.

Li membres del Occidental-Union paya Fr. 1.50 quam contribution + Fr.
4.— quam abonnament, in summa anc Fr. 5.50. Li membres queles ne have
ancor plenat li carte de adhesion a nor universal organisation es petit
far it, si ili vole partiprender li votationes quel va evenir in 1947.

In SVISSIA, li membres del SAPO paya Fr. 1.— quam contribution, Fr.
4.— quam abonnament a Cosmoglotta + Fr 1.50 si ili es membre del
Occidental-Union.

Noi peti omnes benevoler renovar lor abonnament max bentost.

Li abonnates de extrania, it es landes u li transfertes de moné ne es
ancor possibil, benevole sive payar a nor agentes si li custas de
abonnament es conosset. In altri casu, noi informa les que noi va
aperter les un conto che Institute Occidental in Chapelle e ili va
posser quittantiar lor debites quande li situation financiari va
permisser it.




# Cosmoglotta B 87 (feb 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud),
SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Februar 1947 -- Nró 87
(2)




## Lingual questiones


### German?, aleman(ic)?, doytch? teutonic?, tudesc?

Un de nor corespondentes nederlandesi atraet nor atention sur li
ínconvenientie quel resulta del duplicitá de sense contenet in nor
radica «german». De un látere it designa un rasse e del altri un
nation. Or, quam declara tre justmen nor corespondent, li politic e li
etnic sense de ti parol ne coincide, nam it existe popules queles es plu
purmen germanic quam li «germanes». LI element genuinmen germanic
probabilmen representa solmen un minorité in Germania self, ma it es
expandet ultra to ancor in Nederland, Belgia, Grand-Britannia, Francia e
Scandinavia. It es dunc ne just aplicar, quam fa li Angleses, li nómine
géneric de un rasse a un sol popul, nam per to noi plu ne posse
distinter inter li politic e li etnic senses del parol «german». Nor
corespondent fa remarcar que li Angleses torna li desfacilitás usante li
parol «teutonic» por designar li rasse, ma to es secun il un mal
solution, pro que li «Teutones» esset solmen un tribe quam li Saxones,
Frisones e altres. Il conclude questionante ca on ne vell posser usar li
real nómine german «deutsch» in fonetic transscrition e nominar li
Germanes «Doytches» e li land «Doytchland». Noi ya fat lu sam in
Occidental por Nederland.




Ti ultim remarca amemora me un amusant polemica quel recentmen li
columnes del bon conosset semanale nederlandesi «Haagsche Post». Ti
jurnale usat desde su fundation quam sub-titul li designation «Een
hollandsch weekblad» (Un semanale hollandesi) e nequi protestat contra
ti usa. Ma li guerre sembla har avigilat li dormient tendenties
particularistic anc in Nederland e pluri letores fat remarcar al
redaction del jurnale que Nederland consiste ne solmen ex li du
provincias «Holland» (Holland septentrional e Holland meridional) ma
ancor ex 9 altris, inter queles Limburg, Moordbrabant, Gelderland,
Zeeland, etc. e que in consequentie un jurnale quel vole esser li organe
representativ del tot nation vell logicmen anc dever adopter li subtitul
«Een nederlandsch weekblad». Un litt númere de letores mem eat til
desabonnar li jurnale quam signe de protestation.

It es ver que li oficial nómine del país es «Koninkjrijk der
Nederlanden» e li general custom (ne solmen in Nederland, ma anc in li
altri landes), usar vice to li plu curt nómine «Holland» e
«Hollandese» esexplicabil solmen per li facte que li du provincias
«Noordholland» e «Zuidholland» esset de sempre li max rich deltot
país e que ili ludet un rol particularimen important in li historie del
popul nederlandesi. Si to, in strict logica, ne justifica li usation de
un nómine íncorect, it támen es psicologicmen explicabil. Anc *Anglia*
forma solmen un parte de Grand-Britannia e támen noi nómina «anglesi»
omnicos relatent li «United Kingdom» sin pensar al diferenties
existent inter «England, Scotland, Wales e Northern Ireland». In sam
maniere noi nómina li cives del Unit States «Americanes» benque ili ne
es plu american quam li Argentines, Brasilianes, Mexicanes e Canadeses.
Ancor plu remarcabil es li situation in Svissia quel debi su nómine a un
sol de su 22 cantones e mem a un sol ex li tri cantones primitiv a
queles li Sviss Confederation debi su nascentie. In dialecte
sviss-german, li nómine del canton «Schwytz» es totalmen identic con
li nómine del tot país. E it sembla que nequi til nu ha sentit li minim
gena pro ti duplicitá de sense.

Ti litt digression monstra que li solution del problema posit per nor
amico nederlandesi ne es tam simplic quam on vell creder, nam li
practica sovente imposi solutiones queles es desfacilmen conciliabil con
li exigenties del strict logica. Hodie li nómines del divers landes es
in mult casus simplic etiquettes; lor signification posse in cert casus
esser historicmen explicat, ma altres ancor escapa a omni etomologic
analise: in omni casu ili plu ne coresponde al etnic realitás.




Naturalmen -- e nor corespondente nederlandesi substreca to in su
exposite -- it ne acte se ci pri pan-germanisme e pri li misusation quel
li nazis fat del pretendet «germanicitá» de lor popul. Noi es
confrontat con un purmen linguistic problema: li necessitá distinter in
Occidental inter li du divers senses del radica «german». Noi customa
dir «german» por li politic e «germanic» por li etnic sense. Ma
ultra que li adjuntion del sufixe -ic ne posse, in strict logica, haver
li efecte transformar li sense del radica, li distintion usat ancor ne
solue li problema del nómine del habitantes. Esque «germanes» por D
Deutsche F Allemands e «germanicos» por G Germanen F Germains? Ti
solution certmen ne es ideal. De altri parte, li fonetic transscrition
«doytch» proposit de nor colego nederlandesi adapta se tre mal al
general structura de nor
lingue. On vell forsan posser recurrer al forme «tudesc» (F. tudesque,
I. tedesco) quel have li avantage etablisser li etimologic conexion con
li parol german «deutsch», ma it regretabilmen ne permisse formar un
acceptabil parol por designar li land. «Tudescia» sona strangi. Ultra
to li finale -esc es misguidant pro que it colide con li sufixe de sam
nómine. On vell tande pensar al parol «teutonic» e crear ex it li nov
derivate «Teutonia», ma ti solution have un levimen arcaic sapore.

Omnicos considerat it sembla que si realmen noi vole trovar un solution
acceptabil al problema in discussion, li unic possibilitá restant es
adopter li parol «aleman» de quel noi posse derivar «Alemania». Ti
solution es subtenet per FHP. On vell posser objecter que sam quam li
Teutones, anc li alemanes es historicmen solmen *un* del germanic
tribes. Ma anc li Francos esset solmen un germanic tribe e támen ili ha
dat lor nómine a un grand país quel adplu es habitat de un popul de
lingue latinid. Noi in céteri anc usa sovente sin hesitation li nómine
«Helvetia (helvetic)» (Confédération helvétique, Helvètes, etc.) por
designar li Svisses, benque li Helvetes esset solmen un gallic tribe.
Quam ja dit in supra, li factes linguistic es ci plu important quam
etnologic considerationes.

It va esser li tache del nov Academie examinar li recomendabilitá de un
change del Occidental-nómine «Germania» e dar un solution definitiv a
ti problema.    A. Matejka, (La Chaux de Fonds)




## OECUMEN

Atention! Cristanes de omni nationes e de omni confessiones (protestant,
anglican, catolic, ortodox, etc.) savent Occidental, quel have interesse
por li oecumenic movement (union del diversi eclesies) e por li «una
sancta»-movement (comunion de catolicos e protestantes) es petit inviar
lor adresse al Institute Occidental (Chapelle-Vd) quel va transmisser
les a pastor W. Leuenberger (Bern); ti-ci va far un petition pri
aplication de Occidental in li oecumenic movement (congresses,
publicationes, etc.) Responses petit til 1 april 1947.

Habil traductores ex e in Occidental, quel vell esser pret assister al
«Congresse mundal de yunitá cristan» (Welttagung christlicher Jugend
1947) de 22 til 31 julí 1947 in Oslo (Sorvegia), es petit comunicar to
al Institute Occidental in Chapelle-Vd til 1 may.






## Ex un lettre de doctor Homolka al Central Oficie (31 januar 1947)

Yo have li honor, comunicar vos que li Austrian Occidentalistes desde
decembre, 1946, reuniona se regularimen, in curt intervalles por
practicar e divulgar Occidental denov. In nor ultim session in quel
partiprendet omni notabil coidealistes noi discusset li actual situation
e li possibilitás de nor futuri colaboration con vos. In li sam mesura
que noi omnes regreta extremmen que li circumstanties excludet nos por 8
trist annus de omni interlinguistic activitá, noi joya que li assidui e
successosi labor de nor sviss Occidentalistes durante li tot témpor...
Con grand plesura noi notat li injoyant facte que nor car Cosmoglotta
desde 1946 reapari in su old familiari distint forme e que anc mult
altri editiones -- manuales e nov propagatives -- posset esser realisat
malgré li desfacilitás ho-temporan.


## Nov editiones

(Editet e comprabil che Institute Occidental, in Chapelle-Vd, Svissia)

Federn Ilmari: SPÍRITU DE OCCIDENTAL. Li 5-im liveration de ti important
ovre just apari. In 28 págines (117 a 144) ti caderne studia li
articules de E de Wahl in 1923 quande nor mastre exposit detalliatmen li
resultates de su labores. Precie Fr 1.— sviss. Li 2-im liveration es
exhaustet nu, ma un duesim edition es in preparation e va esser inviat a
omni compratores del quin cadernes strax pos aparition.

Berger Ric: LI LINGUE INTERNATIONAL JUSTIFICAT. 20 págines. Precie Fr
0,60 sviss. Ti brochura da li justification del max frequent paroles de
Occidental. Omni propagatores de nor lingue posse hauster in it util
argumentes pri li excellentie del vocabularium de Occidental.

Berger Ric: FUNDAMENTAL VOCABULARIUM DE OCCIDENTAL: Ti ovre atendet
desde pluri annus finalmen apari, pos numerosi successiv rectificationes
e completationes. Li unesim liveration contenent li lítteres A e B es nu
obtenibil in li Institute Occidental (Precie Fr 0,60 sviss)

Berger Ric: LEXICO DEL FINALES IN LI LINGUE INTERNATIONAL. Por li
grammaticos e li poetes un tal lexico es un absolut necessitá. Instigat
de pluri láteres e specialmen pos un urgent demande de ISO (ancianmen
ISA) quel besona un liste del finales international li autor decidet
publicar strax su manuscrite pret desde long. Li tot ovre have 40
págines e custa Fr. 1,20 sviss. Che li Institute Occidental in
Chapelle-Vd, Svissia.






## Reflectiones pri li natura de Occidental



Li sequent articul, scrit de Sr. I. Federn de London, esset destinat
primitivmen servir quam introduction al Fundamental Lexico de
Occidental, quel il comensat composir ante li guerre ma ne posset
continuar pro li tragic evenimentes e su departe a Australia. In li
moment u ti lexico tam long atendet es finit e in curse de publication
(li unesim caderne comprendent li lítteres A e B es ja liverabil in nor
Centrale), noi pensa util presentar a nor letores ti interessant
introduction de nor amico I. Federn, de quel li conclusiones conserva li
sam valore.    R Berger

Occidental sta creat por dar al munde un practic medie de comprension
international, simplic e facil por li mann-in-li-strada, rich e
expressiv por li elite intelectual. It marca li fine del epoca quande li
Lingue International esset li deridet passa-témpore de extatic-fanatic
dilettantes.

Compilar un lexico general de un lingue international consiste precipue
in observar, constatar, e descrir li lingual usage existent.

Far li vocabularium de un lingue artificial es cardinalmen un labor
creatori e prescritiv. Li materiale existent in lingues national guida
li autor, ma hante acceptat ti directive in principie, il have autoritá
self decider in su lingue.

Li lingue auxiliari natural deve haver omni qualitás del lingues
cultural si it vole successosimen suplementar les in li campe
international. Ma it deve anc esser un lingue completmen autonom si it
vole esser vivicapabil. In consequentie, composir li vocabularium de
Occidental postula un sintese del du metodes, e ti labor es minu facil
quam on tende suposir.


### Li evolution de Occidental

Li autores del ancian, artificial sistemas de lingue international
elaborat li teorie durante quelc mensus o annus, e poy publicat lor
idioma in bloc.

Li genese de Occidental es contrari. Sammen quam lingues national
existet durante centenies ante que grammaticos decovrit li sistemas
inherent in ili, ínmediatmen comprensibil, durante mult annus ante
trovar e levar a consciositá li sistema quel is hat intuitivmen sequet.

Circumstanties extern obligat le publicar un sistematisat squelette de
ti lingue in 1922; il nominat it «Occidental». Il vell har preferet
atender, nam benque practicmen usabil, li lingue ancor ne stat fixat in
omni detallies.




Interessates gruppat se rapidmen circum li nov lingue, transitores
arivat del ancian sistemas; on sentit li nov lingue quam un scientic
revelation,
on desirat aplicar e propagar it e producter li necessi materiale de
aprension e litteratura. Un grand autoritativ vocabularium ne existente,
chascun autor supleet li mancant detallies secun su capabilitá, e ti
suplementes ne sempre esset identic.

Senior de Wahl, laborator profund e lent, hesitat precipitar decisiones
pri punctus por queles il self ancor ne hat decovrit un solution
índiscussibilmen satisfant. Ne desirante alentar li vive linguistic del
crescent comunité, il admisset omni formes queles ne stat in
contradition direct al caractere general de Occidental o constituet
deviationes superflú e ínjustificabil de formes ja etablisset. Anc to il
sequet li procedes del evolution natural de omni lingues vivent,
esperante que li practica va decider in favore del formes max apt. Li
importantie del resultant divergenties ha sovente esset exagerat de nor
criticos -- ili ne impedit ni li intercomprension ni li expansion de nor
lingue.


### Standardisation

Con li crescentie del Occidental-movement e li interesse de varie
strates del publica crescet anc li voces demandant un standardisation
del lingue e publication de un lexico oficial; ma crescet anc li labor
de rutine in nor Centrale, e impedit dedicar suficent atention e témpore
a ti parte de nor labor. Malgré nor intentiones e esperanties, noi esset
obligat constantmen procrastinar li publication del lexico e quande noi
esset pret por comensar li labores de standardisation, li eclate del
guerre suspendet it.

Ma li demandes pri un lexico continuat. On desirat alminu un «liste de
paroles». Un tal liste esset necessi anc por li labores del Academie.
Noi dunc decidet publicar it e junter populari explicationes vice
scienticmen exact definitiones. Etsi dunc li liste present ancor ne es
completmen standardisat, yo crede posser anticipar un bon portion del
resultates del standardisation.


### Lexico e lingue «complet»

Multes comunicat nos li desire pri un lexico «complet». It existe
aparentmen li populari idé -- adoptet e reinfortiat per li propaganda del
lingues artificial -- que in lingue es un unité con clar límites, un bloc
compact, quel on deve prender o lassar in su totalité, e pri quel on
posse dir con certitá: ti parol apartene a ti lingue, e ti parol ne
apartene a it.

In realitá, un lingue (sam quam li sense de un parol) es quasi un nucleo
circumdat per strates e limitat per franges o protuberanties extendent
se in mult directiones.


### Quant paroles on besona?




Li fals idé que un lingue es un índivisibil bloc, deve har obsedet mult
autores e propagatores de lingues international. Altrimen on ne posse
explicar li
idé de restricter li vocabularium a 7-800 paroles con quelc derivates, e
laudar to quam argument de facilitá.

On aprende lingues con un cert intention, p.ex. por conosser su
litteratura, por posser parlar it durante un viage, por exchangear
comercial corespondentie, forsan por studiar su structura. Por chascun
intention on aprende un altri portion del lingue, apu li nucleo central.
Ma si vu besona 2000 paroles, it es índiferent por vos, ca li lingue
«complet» have 2500, 25.000, o 250.000 paroles: vu aprende vor 2000.
Si, in contrari, it have solmen 800 e li rigiditá del sistema de
derivation ne permisse vos formar li ulteriori paroles besonat, vu ne va
trovar un tal lingue plu facil, ma plu povri, un specie de camisole de
fortie restrictent vor pensada al rádius de action oficialmen admisset.

Li evaluation del paroles in un lingue cultural europan varia de 80.00 a
200.000. Vu ne conosse omni paroles de vor lingue national; tamen ne por
un moment vell venir vos li idé prender to quam pruva que vor lingue
national es desfacil. Nequi besona aprender *omni* paroles del lingue
international. Ma qui sercha richesse e precision del expression, trova
in Occidental quo il besona. Qui ha credet que un lingue international
necessimen deve causar un apovrisation e mecanisation, i.e. restriction
del vive mental, es invitat examinar Occidental e reviser su opinion,
quel es probabilmen debit al sol conossentie de schematic sistema.


### Quo es «omni» paroles de un lingue?

De multissim verbes on posse formar regulari derivates per li finales
-nt, -tor, -tion, -bil, -bilitá, -bilissim, etc. etc. It vell esser un
clar exageration del nation «complet», explicitmen mentionar *omni*
tal formabil paroles in un lexico.

Esque «complet» deve significar que li lexico deve anc contener
términos special, conosset solmen al caste restrictet de un profession?
términos de, lass nos dir, construction de automobiles? del botanica?
del medicine? del radio-telefonie? del juridica? del aviation?
Chascun de ti terminologies contene pluri decenes de milles de paroles --
multes de ili es international, multes ha intrat in li lingue current
presc partú. «Telegraf, telefon, fotograf, termometre, microscop» es
scientic in orígine e elementes, tamen ili apartene al vocabularium
general. Li límite inter paroles «general» e paroles «scientic» ne
posse esser exactmen fixat. Practic considerationes deve decider pri
adoption o omission de un parol.




Cert paroles ne apartene strictmen al stil de Occidental, tamen ili have
devenit tam international in lor forme (o mem ortografie) national,
talmen que on ne posse excluder les de un lingue international, p. ex.
«fair play» (anglesi),
milieu (francesi), umlaut (german), gheisha (japanese), guerilla
(hispan), soviet (russ), cello (italian), etc, etc.

Li present lexico desira dar un alquantmen «complet» image del lingue
current in li stadie hodial. It exclude paroles queles visibilmen sta
extra li stil de Occidental per lor forme, si tal paroles ne es necessi
(sive per internationalitá o caracteristicitá, sive per li ínpossibilitá
remplazzar les). Por poc paroles existe un divergentie inter li forme
regilari e li forme international per tradition, p. ex.
«scientic/scientific, vive/vita, fratrin/fratern», sin que til nu noi
posset decider in favore de un de ili. Mersí al structura de Occidental,
quel combina regularitá e naturalitá in alt gradu, tal casus es
considerabilmen minu numerosi quam in li lingues artificial.


### Explicationes e preconossenties necessi

Un lexico quel defini o explica li paroles de Occidental e talmen
permisse vos reconosser lor sense, presuposi que vu ja conosse quelc
paroles de Occidental sive per li facte que ili es identic a tales de
vor lingue national, sive per que vu ha aprendet les. Li max current
paroles, sur queles tal explicationes sovente basa se, p. ex. «esser,
haver, dar, far, cose, objecte, person, qualitá, action, home, animale,
plante» es mult plu desfacil a definir quam li paroles plu special. Ma
just ti paroles, queles «on ne save bon definir, ma on save quo it
es», es generalmen li unesim paroles queles on comprende: ili es
contenet in omni manuale e mem in li max modest vocabulariums. In
paroles special, it va sovente esser util suplementar nor explication
simplificat con un consultation in un lexico de paroles foren e paroles
scientic in vor lingue national.


### Sinónimes

Paroles con identic explication, o explicat per unaltru, ne es
necessimen sinonimes. Presc sempre existe nuancies inter ili, e in tre
mult casus ti nuancies es facil a sentir, mem si ili ne es explicat,
p.ex. «mare/oceane, parol/vocabul, lingue/idioma», etc. In altri casus
it posse esser, que li diferentie interessa solmen specialistes. Por li
majorité de nos, li distintion inter «volentie/voluntá/volition» es
sin importantie, noi lassa it al psicologos.


### Fontes de Occidental

Senior de Wahl ha repetitmen emfasat su aprobation special del lexico de
Gär. It constitue li vivent demonstration del sanitá del principies de
Occidental: benque it esset composit in grand parte índependentmen del
Radicarium, li coincidentie del du ovres es surprisant. Ma ti lexico de
Gär data ex li unesim epoca de Occidental, e su multiplic traductiones
esset sovente solmen propositiones alternativ, queles il ofertat al
decision del practica o de un autoritativ instantie.

Ilmari Federn, London.




## Remarcas pri li libre de G. Waringhien

(Vide Cosmoglotta de decembre 1946)

In contraste al opinion de Sr. Berger mi propri impression pri li libre
de G. Waringhien totalmen ne es ti de un «habil presentation» del
defense de esperanto. Con omni respecte por li ingeniositá quel li autor
monstrat in li sercha de argumentes justificativ, yo permisse me dubitar
pri li excellentie del servicie quel il per to ha fat al Esperanto-movement.
It apare me preferibilmen quam un don del Danaides, nam solmen un litt
númere de ignorant persones in questiones linguistic es apt devenir li
dupes de ti foy de artificie. In mani casus on questiona se ca li autor
parla seriosimen o ca il ne simplicmen intente divertisser li letores
per amabil jocas.

Quo dir por ex. pri li assertion que li i del infinitive in Esperanto es
subtenet per li finales F finir, G marschieren, R bombardirevat? Con li
sam jure on vell posser electer -e pro F. aller, G gehen, I vedere, H
temer, R. goryet o li finale a pro I. andare, H. tomar, R. dyelat.

On es perplex vidente que Sr. Waringhien justifica sin rider li vocale a
del presente de Esperanto per li F participie -ant, li o del future per
L ero, amabo, amavero, I. sarò, avrò, troverò e li i del passate per L
amavi, -isti, -it, I fui, ebbi, trovai, F vis, mis, pris, etc. On ne
besona esser un expert latinist por saver que in amavi li passate ne es
expresset per i, ma per -v-, nam in li triesim person del plurale noi
have amaverunt. E in I. fui, ebbi, li finale -i ne es li signe del
passate, ma ti del unesim person del singulare. Sammen li finale -o de L
amabo ne es li signe del future, ma ti del unesim person del singulare
quel noi retrova anc in li presente amo. Lu sam vale pri I. sarò, avrò.
It ne vell esser desfacil trovar exemples queles per ti sam metode vell
justificar quelcunc vocale del alfabete quam subten por quelcunc témpor.
It es íncredibil que un grammatico del rang de Waringhien audacia
presentar tal absurditás in un scientic ovre.




It vell esser tentant citar ancor altri exemples, ma li spacie manca.
Adplu lu max remarcabil in li ovre de W. ne es li povritá del
justificationes, ma li facte que in li max mult casus li explicationes
furnit es basat sur simplic hipoteses. On posse justificar omnicos in
Esperanto si on sercha diligentmen analogies in li vivent lingues,
precipue quande on embarassa se tant poc pri scientic exactitá quam to
es li casu in li present ovre; to quo on vell desirar saver es li
*ver* rasones queles instigat Zamenhof preferer in facte un determinat
forme a un altri. It ne vell har esset desfacil consultar li majstro
self quel manet durante 30 annus in li cap del Esperanto-movement. Ma ti
30
annus sembla har esset tro curt por procurar se li necessi
informationes, talmen que ancor hodie on save nequo pri li ver causes
del decisiones fat del autor de Esperanto; li un poc tro curiosi
aprensor de Esperanto quel desira explicationes deve contentar se de vag
indicationes quam «forsan provenient de ...» o «probabilmen haustet
ex...» o «versimilmen inspirat per...» etc. It es ver que li
response quel Zamenhof self dat al question pri li orígine del parol
«edzo» esset suficentmen afrigidant por li adeptes por preservar
tis-ci del tentation posir ulteriori questiones...

Li provas de Sr. W. transformar omni defectes de Esperanto in bon
rasonat decisiones de Zamenhof e presentar les, quam lingual necessitás
prende su tot signification quande on memora que li hodial Esperanto in
realitá *ne* es li lingue de Zamenhof. Li ver Esperanto de Zamenhof es
un sistema in quel noi trova ni lítteres circumflexat, ni acorde del
adjective; it es un lingue quel conosse null acusative e quel forma li
plurale per i e ne per j. In plu li paroles corelativ originalmen
inventet del autor de Esperanto es viceat per formes haustet ex li lingues
vivent. Nam to es li cardinal reformes queles Zamenhof proposit a su
adeptes in 1894. It ne es su culpa que ti projecte ha fallit pro li
intelectual inertie de un litt númere de pigrones. Ma on mey in ti casu
alminu haver li corage prender su responsabilitás e ne apoyar se sur li
autoritá de Zamenhof por justificar formes queles ti-ci hat finalmen
condamnat.

Li Esperantistes vell posser dir: «Noi conosse bon li defectes in nor
lingue e noi save que li formes incriminat es scienticmen
ínjustificabil. Ma noi considera li mantention del unitá de nor movement
quam plu important quam li introduction de nov formes ameliorat. Pro to
noi prefere conservar li hodial Esperanto malgré su defectes». Li
justitá de ti rasonament es contestabil, ma it es un rasonament. In
revancha, li prova justificar «per fas et nefas» lu ínjustificabil es
condamnat a un ínevitabil fiasco.

A. Matejka, La Chaux-de-Fonds


### Nota del redaction

Pos nor articul pri su brochura publicat in
Cosmoglotta de decembre, Sr Waringhien inviat nos un interessant
response quel, pro su importantie, noi va publicar in li edition A de
marte.


## Association Por International Servicie (APIS)

(Continuation del listes. Inscrition Fr sviss 1.—. Ples demandar li
carte.)

280. DICKINSON George / 28 Ruskin St. / LIVERPOOL 4 / Britannia /
scritor / 1913 / A / Occidental Esperanto Novial / Occidental / 33/49/78.

281. Hurter A.L. / Englischgruss 13 / Luzern / Svissia / chiropractor /
psicologie, chirologie, astrologie




## Cronica


### Anglia

Anuncie del Britannic Occidental Association pri Occidental aparit in li Nró 2
del revúe «The new age of Atomics» editet in London. -- Nor anglesi
amicos publicat quam litt brochura poligrafat lor Document 2 titulat
«Some facts about the International Language Occidental». -- Anc aparit
li n-ros 5-7 del International Memorandum, revuette mensual del British
Occidental Association, in parte in Anglesi, in parte in Occidental.


### Austria

Li revúe austrian Der Ergokrat de januar 1947 ha publicat un important
articul consacrat a Occidental die natürliche Weltsprache, con specimenes de
nor lingue e remarcabilmen clar explicationes pri su principies e li
conditiones del problema.


### Francia

Nor amicos de Francia editet un prospecte printat in Occidental contenent li
informationes essential pri nor movement con ti slogan: 10000 paroles
international existe e Occidental regularisa les. Un altri prospecte
poligrafat explica in francesi pro que Occidental es li lingue del paroles
international.



Li conosset borgesi jurnale «Le Figaro», in su numeró del 4 octobre
publicat un important articul pri li L.I. «Esque Interlingua va esser,
deman, li lingue oficial de omni popules?» To vell esser possibil, di Sr
Vinay, retroveniente del linguistic congresse in Unit States. It esset,
sub forme de interview de Sr Vinay, un raporte pri li desirabilitá de un
L.I. e li labores de IALA, con mention del principal projectes (inter
queles Occidental) e un textu specimen del tip schematic E, ma con Q
vice K, quo da un aspecte plu simpatic e natural al lingue. Desde long
noi ne videt un tam bon articul por li mundlingue. Noi fa memorar que
prof. Vinay, inspector del vivent lingues del cité Paris ja fat un
letura por IALA in may. Vide Cosmoglotta de julí, p. 56.

Ante tri mensus nor amico Sr. W. Martinet, in ocasion de un political
reunion del socialistic Partise in Rouen parlat con Sr. E. Depreux,
Ministre del Intern Aferes. Ti-ci credet que it actet se pri Esperanto e
ridachat, ma semblat tre interessat quande il videt li Cursu in quin
letiones. Il completmen ignorat li existentie de nor lingue.   L.M.G.

Li «École libératrice» (10.1.1947) de Paris publica un articul pri li
«Lingues international», in quel it informa su letores que «Esperanto
sembla esser menaciat de Occidental». Refusante decider se inter li du
movementes it da li adresses del du respectiv secretariatus.




Notre Métier, buletine semanal del S.N.C.F. (Société nationale des
chemins
de fer français) Nró 74 contene un brev anuncie pri Occidental con li
adresse de nor amico W. Gilbert.


### Italia

Anuncies pri Occidental esset publicat in li jurnales CIVILTÁ de Roma (1
februar 1947) e in li CORRIERE STENOGRAFICO de Torino (nov. -- dec.
19476)


### Nederland

In li revúe POLITIE-DIERENBESCHERMING, nor amico A. Koning publicat un
traduction in nederlandesi de un articul aparit in Cosmoglotta, con adresse de
nor Centrale. Li sam revúe, in su Nró del 1 jan. 1947 publicat un altri
articul informativ de nor coidealist A.J. de Zwarte.


### Svissia

Reunion del Sviss Association por Occidental in Olten. Ti reunion tre
vivid esset presidet de Sr. Mayor, chef de buró in Lausanne. Li
discussiones tot in Occidental permisset interessant exchanges de vise-punctus
pri li propaganda e nor central organes.

Mult articules aparit in li sviss presse. Ex.: EUROPA, pro que un
fabricat lingue? (in Occidental). In SCHWEIZER WERKEMEISTERZEITUNG (Zürich),
grand articul con 20 lineas in Occidental. VOLKSSTIMME (St. Gallen), ZOFINGER
TAGBLATT (Zofingue) relate li reunion del SAPO in Olten. BASLER
VOLKSBLATT (Basel), recense li dictionarium de Matejka. Li Journal de
Morges, l'Abeille, le Journal de Montreux, li Genevois, la Feuille
d'avis du district de Courtelary, le Petit Jurassien (Moutier, la
Feuille d'avis de Nauchâtel recense li brochura de Ric Berger «La
question de la langua universelle».

Cosmoglotta Nró 132 es recenset in FREIE INNERSCHWEIZER JOURNAL DE MONTREUX,
PTT-Union (Luzern), Zofinger-Tagblatt, Hochwart Winterthur)

Li Dictionarium de Matejka es recenset in SCHWEIZ. KAUFM. ZENTRALBLATT
(Zürich)


### Tchekoslovacia

Recension pri li n-ro special de Cosmoglotta consacrat a E. de Wahl aparit in
li jurnale NARODNI OSVOBOZENI de Praha.

Un traduction in tchec, con indication del fontes, del articul de A.
Matejka: «Li bellitás del poliglottisme in Svissia», aparit in li revúe
Prehled, n-ro 5, in Praha.

Pro manca de plazza mult informationes es retardat til li n-ro de april.



Chef redactor: Ric Berger, prof., Morges (Svissia). -- Redaction e
Administration: Institute Occidental, Chapelle (Vd.) Svisisa. Tel. (021)
9'56'56. -- Editor responsabil: Fred Lagnel, Chapelle (Vd.) --
Cosmoglotta B es poligrafat del Institute Occidental.




# Cosmoglotta B 88 (mar 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Marte 1947 -- Nró 88 (3)




## Lingual desfacilitás in li international relationes

Li continualmen augmentant international intercomunication in nor
témpores ha aproximat pluri e pluri homes al desfacilitás lingual. In
anteriori témpores, quande practicmen solmen diplomates e scientistes
havet international relationes, on posset usar francesi o latin, ma nu,
quande considerabil gruppes del popul, precipue exter li anglesi-parlant
landes, deve conosser un foren lingue, it ha monstrat se ínpossibil
obtener acorde pri quel international chef-lingue on deve electer. In li
20-esim secul li desfacilitás es specialmen grand, pro que pluri grand
landes, quam p.ex. Germania e Italia, insistet usar su propri lingue in
international deliberationes e convenidas.

Esque it es possibil soluer li complication in quel li munde trova se
hodie? Li propositiones fat ha esset de tri species: Introduction de un
artificial lingue. Simplification de un existent mundlingue. Adoption de
un mundlingue tal qual it es in vivent usu.

It ha esset constructet mult artificial lingues, plu o minu perfect.
Esperanto es li max bon conosset e expandet de ili. Sin dúbite it es
possibil constructer un lingue quel es mult plu facil a aprender e plu
apt quam alquel del tal nominat vivent lingues. Li desfacilitás ne jace
ta, ma in li facte que li minu grand landes, por posser competir, deve
aprender li lingues del grand landes. It es in li grand landes, hodie in
prim in America e Grand Britannia, quel li important progresses in omni
dominias, es fat. Li minu grand cultur-landes, queles ne have tant
ressurses, deve specialisar se in quelc dominias. Por posser mantener se
hodie in li munde, on deve adminu esser capabil leer e parlar anglesi, e
tande li aprension de un artificial lingue ne vell esser un real
facilisation, ma un addition al charges.




Egal circumstanties vale por li simplificat mundlingues. Li max bon
conosset tal forme es Basic English, un simplification de anglesi, con
un stock de paroles
limitat a 850 vocabules. Basic English mey esser usat quam un passu sur
li via al aprension de general anglesi. It es tre apt por indigenes in
li colonies in lor relationes con li Blancos, ma it ne fa capabil leer
general anglesi, ni comprender li parlat forme de ti-ci lingue.

Li adoption de un lingue de civilisation quam international lingue es un
triesim solution. Tal lingues ha in li passate functionat quam
international lingues in grand partes del munde, por ex. grec in Proxim
Oriente e  Oriente, e latin in Europa e Africa in li antiquitá. Hodie
anglesi e francesi, e anc russ in li Soviet-Union, lude un simil role.
Durante li guerre li alliat ministres de education instituet un comité
in London por examinar li question de un international auxiliari lingue.
Li comité, in quel ni li anglesi-parlant landes, ni li Russes esset
esset representat, recomandat li adoption de anglesi e francesi
(francesi pro su grand cultural valore e su usu quam diplomatic lingue)
e rejectet artificial lingues e Basic English, essentialmen pro li
desfacilitás queles li micri landes vell incontrar un tal lingue in
addition a un o pluri grand lingues...

Secun omni probabilitás anglesi va esser li dominant lingue in future.
It es anc li foren lingue quel li Russes usa max mult apu lor propri.

Til nu ili ha monstrat se poc nationalistic in lingual questiones, e in
lor propri landes ili ha introductet un plu sagi politica quam alquel
altri grand potenties. Ma si li construction del industrial sistema va
ducter a to que li Soviet-States obtene li sam altore quam li West in
original tecnic e scientic progresses (e por to es omni chances) tande
it va esser egalmen necessi aprender russ quam on deve aprender nu
anglesi e francesi.

It es talmen micri chances que noi in previsibil future va transir li
desfacilitá lingual, con queles noi pena hodie. Si li grand ductent
cultur-nationes vell concordar usar *un* lingue in international
intercomunication e in su tecnic e scientic publicationes (it vell luder
minu grand role a quel del 3 tipes li lingue apartene) to vell
significar un grand ganie in témpor e labor. Ma chascun quel conosse li
conditiones in li munde actual, save que provisorimen it es null chance
por to.

Prof Alf. Sommertfelt, in li norvegian mensual revúe Vor Tid (Nor
Témpor), oct 1946.




## Regularisation del finales in Occidental

In li moment quande li *Fundamental Vocabularium* e li *Lexico del
finales* es publicat yo opine necessi preciser li rasones queles
prevalet por li ortografie adoptet in ti du lexicos... On trova in li
diversi dictionariums national de nor lingue quelc divergenties in li
líber usation del -e final in li nómines, e redactente li du supra
mentionat lexicos yo sovente devet selecter inter du formes, con e sin
-e final, egalmen admisset e usat. Metter ti -e inter parenteses, quam
fa alcun autores, ne constitue un solution satisfant, nam li usatores ne
save quel es li melior modelle. Por obtener un directive a sequer yo
comensat per etablisser listes de paroles, quo fat me constatar quel li
ortografie max comun por chascun gruppe de finales. Talmen it esset
possibil uniformisar ti series conservante max possibil li aspecte del
lingue e su ortografie traditional, ma evitante hesitationes sempre
genant in li practica. Li resultates de ti long investigationes ha esset
publicat in COsmoglotta de mai 1945 sub li titul: *Finales del nómines
e del adjectives*, e in Cosmoglotta de sept. 1946: *Li acurtat action*. Li
opiniones e criticas recivet permisset me completar e rectificar li
regules proposit quam it seque:



1. Che li adjectives un adjuntion de -i ne es admisset quam un -e por li
nómines, til plu profund exámine del question. Solmen -ós e -és (vide
Cosmoglotta B, 1945, p. 52) es scrit -osi e -esi por evitar li aspecte de un
plurale e li scrition de un accentu, e anc por conservar li son dulci
del -s final. To permisse scrir li plurale idés, comités, filios,
mantós, etc., sin timer un confusion con li finales adjectivic -és, -os,
pro que tis-ci es sempre scrit -esi e -osi.

2. In li nómines, in principie, pro eufonie it es preferibil scrir un -e
final pos du consonantes successiv (anc pos x, quel es considerat quam
format de du consonantes), durante que li nómines finient per un sol
consonante ne besona prender ti -e eufonic.
+
Ti cardinal regul es modificat in li sequent casus:

3. Por evitar li confusion con li adjectives derivat per -al, -in, -iv,
-bil, -ut, on adjunte li -e al nómines finient per ti síllabe: cereale,
jurnale, arsenale, nómine, camine, lute. Li adjuntion del -e permisse
sovente marcar li diferentie inter li nómine e li adjective
corespondent. Ergo on have li nómines derivat del adjectives sequent:
combustibil, combustibile, mal (adj.) e male (nómine), ideal, ideale,
central, central, sub/marin, sub/marine, etc.

4. Por evitar li fals aspecte de infinitives on adjunte -e al nómines
finient per -ant, -ient, -ent, -at, -it, -et. Li adjuntion de -e
permisse sovente distinter
inter li nómine e li participie. (Támen li finale -ment, pro que it es
un ja tre usat sufixe, resta quam usualmen sin -e). Ergo: fate, mercate,
scrit (adj) e scrite (nómine), resultat e resultate, passat e passate,
president e presidente, interessat e interessate. Anc por evitar li fals
aspecte de un derivate per -un, li nómines primitiv finient per ti
síllabe es scrit -une: Ex.: lune, dune, prune, etc.

5. Por evitar li fals aspecte de infinitives on adjunte -e al nómines
finient per -ar, -ir, -er. Ergo: dangere, desire, véspere, líttere,
papere, homare, etc.

6. Por evitar li fals aspecte de plurale, on adjunte un -e pos paroles
finient per -s: farse, dispense, curse, frise, sense, valse, brise,
analise.

7. Li finales composit de du repetit consonantes necessi por indicar li
curt síllabe (Ex.: -ll, -pp, -ss, -tt, -rr, etc.) es sequet del finale
-e por du rasones: Ti síllabes es plu facilmen pronunciat curt quande
ili es sequet de un finale vocalic (compara grupp e gruppe). Ad-plu on
ne posse scrir un vez cedill, poy sentinelle, e expectar del usatores
que ili memora ti capriciosi ortografie chascun vez. Resta dunc solmen a
admisser un sol solution por auxiliar li memorie: querelle, gazelle,
tabelle, dentelle, cavalle, gruppe, lette, debatte, cigarette, progress,
tapisse, etc.

Al supra regulas queles esset ja formulat in Cosmoglotta B de 1946 (p. 56) li
experienties e li consilies de mi colaboratores fa necessi adjunter un
important modification:

Quelc popules e specialmen li german-parlantes pronuncia li -b e -d
final presc quam -p e -t, quande ili ne es sequet de un vocale. Pro to
it sembla preferibil scrir -e pos -b e -d adminu in li nómines. Ex.:
cude, code, metode, mode, exode, nube, síllabe, atitude, etc.

On posse constatar que presc sempre ti regul da un ortografie con (???)
al internationalitá e al traditional usa in Occidental.

_Ric Berger_




## Li parol «durante»

Un de nor sved corespondentes questiona nos pro quo Cosmoglotta usa sempre plu
durante con un -e final.

Li ortografie «durant» es solmen francesi, ma li Franceses ne pronuncia li
-t final. In contrarie li Italianes, Hispanes e Portugaleses scri e
pronuncia «durante». Ergo li internationalitá postula preferetmen ti
ortografie e pronunciation. Ma li rason de nor preferentie es que
«durante» in li tre usat combination «durant que», da un tro aspri
combination (ntq) por li romanic popules.

_R. Bg._




## Un response de sr. Jacob

Sr. Hz. Jacob, autor del libre «On the choice of a common language»,
quel noi recenset in nr. 132 de Cosmoglotta, peti nos publicar li du
sequent remarcas:

____

1. Quam visibil sur pag. 81 del libre, yo es solmen li compilator, ma
ne li autor del parte pri Basic English. (Ti parte esset adjuntet pro li
insistentie del «New Education Fellowship» quel desirat que yo mey
presentar li problema interlingual de omni láteres.)

2. Bibliografie: Dr. Lauwerys petit me mentionar solmen ovres queles es
obtenibil in Anglia -- li libre esset scrit quande li bombes ancor cadet
-- dunc in ti témpor null libres occidentalistic esset obtenibil ci e pro
to ili ne posset esser includet.

Pro sucie de equitá, yo includet li nómine e li adresse del
Occidental-Union (vid. pag. 79) e yo espera que in consequentie de to vu
ha recivet pluri demandes de information.

____

Noi mersia Sr. Hz. Jacob pro ti complementari precisiones. Sin voler
atribuer al afere plu mult importantie quam it merite, noi permisse nos
far li sequent observationes:

It es exact que in li duesim parte del libre, quel ocupa se longmen pri
Basic English, Sr. Hz. Jacob contenta se per reproducter un parte del
oficial publicationes del Orthological Institute. Ma to ne changea li
factes. Nam si Sr. Hz Jacob ne apartmen recomanda Basic English, il anc
ne critica it quam il fat pri altri sistemas. Li letor ne avertit es
íncapabil divinar li causes de ti total absentie de comentarie. Il
constata unicmen que li tot duesim parte del libre es plenat per un
apert apologie de Basic English, sin alcun reserve restrictiv del
responsabil autor. On dunc anc ne posse blamar le si il tira ex ti
constatation li conclusiones queles resulta del factic statu del coses.

Lu sam vale pri li explicationes de Sr. Hz. Jacob concernent li
bibliografie. Si efectivmen il vell har esset fortiat indicar solmen li
ovres obtenibil in Anglia, it vell har esset su deventie mentionar to in
li prefacie in un ped-nota. Talmen li letores vell har savet in antey
que ti bibliografie es un ovre defectiv. E il vell ancor facilmen har
posset evitar ti defectivitá, si il vell solmen har prendet li pena
distinter per un asterisco li ovres del *complet* liste queles es
ancor obtenibil in Anglia.




Tamen noi es grat a Sr. Hz. Jacob pro su explication, pro que it
permisset nos far un miraculosi decovrition. Noi vide que in ti liste de
libres
obtenibil in Anglia figura li standard-ovre de Couturat et Leau:
Histoire de la Langue universelle. Noi til nu credet sempre que ti
rarissim ovre esset totalmen exhaustet e it joya nos audir que on posse
ancor procurar se ti preciosi tresor in Anglia. Noi dunc peti Sr. Hz.
Jacob comunicar nos li adresse del librería anglesi u noi posse comprar
ti ovre, nam noi have un sat fort comenda a plazzar.

Si il ne es capabil indicar nos ti adresse, il va certmen ne blamar nos
si noi atribue a su explication li valore quel it merite.

_A. Matejka_




## Li genant «kaj»

In li Esperanto-jurnale «Sennaciulo» usa un curiosi medie por eliminar
li malcomod e desgraciosi parol esperantic «kaj» (nor *e*). It abrevia it
a un simplic k!, per quo on confesse li desire evitar ti vocabul quel
sona strangimen in un lingue international pretendent esser modern.
Couturat esset rect diente que li traduction del Bible in Esperanto, fat
de Zamenhof, havet li utilitá pruvar quant íntolerabil deveni ti parol
kaj ta u it es frequentmen usat. Támen li remedie usat hodie de
Sennaciulo ne vale mult pro que in audition on deve pronunciar li tot
parol, e que in letura on desfacilmen acustomar se vider in ti k un tot
conjuntion quel es sempre scrit completmen in li national lingues.

R.  Bg.




## Notes al genitores!

Li director de un secundari scol de Philadelphia ha decidet notar ne sol
li infantes de su etablissement ma anc lor genitores. Il opine que li
progresses de un eleve depende ante omnicos del hom, del conditiones de
labor e del repose del eleve. Li maximal note va esser atribuet al
genitores queles va har abstenet criticar, avan li infantes, li docida
quel ili recive in li scole.


## Bon intentionat

-- Ples aprender, yun mann, que yo ne intente donar un dot a mi filia
ante pluri annus.

-- Si to ne es tro long, yo va provar amar la por ella self solmen,
durante quelc annus.


## Nov dangere

In Anglia mult persones peti li responsabil autorités destructer li
subterran refugitorias constructet durante li guerre, pro li rason que
ti subterranes servi hodie solmen al amoroses, constituente un
«permanent dangere por li yunité»!




## Quiet vicinos

Grotesca

Quande senior e seniora Brucon translogiat in un del litt domes de old
senioretta Timi, il ifat un impression plutost ínnocent. Ella regardat
in silentie durante que il signat li contracte, e pos que li usual litt
miscomprenses inter locatora e locatarios esset clarificat, nequo
sensational esset observabil che li nov vicinos de senioretta Timi.

Pos poc mensus, totvez, senioretta Timi observa que plu e plu mult brue
veni del altri dom. «Ili vermen deve continuar far functionar lor radio
pos deci-un horas», ella di a se self. «Yo deve scrir les». Ma ante
que ella execute su intention, ella comprende que li fort dialogs ne es
li resultate de un regretabil manca de discrimination de lis Brucon in
selecter li radio-programmas, ni in li potentie de lor aparate, ma que
ili constitue verbal divergenties de opinion inter lis Brucon self.

Poy starta li demolition del dom. Fenestres es ruptet e potteríe exvola
velocimen e con alt frequentie. «Bon Deo», di old senioretta Timi,
quande un grand platil rupte se sur li mur del dom pos har presc frappat
la, «ti gentes es vermen violent. Yo crede que alquo deve esser fat pri
it.» Totvez, alqualmen ella ne posse decider se quo far, nam lis Brucon
vermen es violent, e probabilmen ne facil a manuar. E, omnicos
considerat, it es *lor* potteríe.

Sive li potteríe exhauste se, sive li querelles es pacificat. Ominosi
silentie reye li dom vicin.

Ma un matine senioretta es vermen chocat: del tegmente de lis Brucon,
seniora Brucon pende per su gambes. Su facie, nu li max bass parte, es
tot blu. Un blu strumpe es ligat firmmen circum su col. Ella ne responde
al timid salutation de senioretta Timi, ni efortia in necun maniere
changear su visibilmen íncomfortabil position. Senioretta Timi conclude
que ella es mort. «Bon Deo», ella pianmen exclama e sedenta se por
scrir su lettre.






«Car Senior Brucon», it di, «It alquantmen repugna me interferer in
vor vive marital, ma yo vermen deve invitar vos deprender del tegmente
li córpor de vor decedet marita. Yo save que nor contracte ne contene
null stipulation concernent un tal situation, ma yo es cert que vu va
comprender mi position in ti sat ínexpectabil e ínusual circumstanties e
ne refusar vor colaboration.

Vor devoet, Adelaida Timi»

Ella clude it e pondera ca liverar it self o inviar it per posta.
Exeante de su porta ella observa un gruppe de homes regardant li dom
vicin, durante que un politicst passa préter li decedent seniora Brucon
e frappa ye li porta.



It es apertet de un mann con un cap grandmen bandageat.

«Vu va excusar mi intrusion», di li policist, «ma li circumstanties
es extraordinari. It es, si yo have permission dir to, ínusual decorar
domes per damas in reverset position. Esque vu objecte a mi question qui
ella es?»

«Nequalmen», li mann di amabilmen, «mi marita.»

«Esque yo posse prender li libertá questionar pro quo vu resoluet dar
la ti-ci position?»

«Yo pensat que yo va haver plu mult pace in ti maniere. Ella havet in
malissim lingue e customat jettar li potteríe a mi cap. Ante tri dies li
ultim platil eat. Ella intentet ear in li cité por comprar nov potteríe.
Yo pensat tam bon stoppar li afere.»

«Exactmen. Yo comprende.» di li policist. «Totvez, li leges comunal
de nor borgo prohibi ínautorisat abellationes o decorationes ye
edificies. Yo time que yo have li deventie demandar de vos deprender
la.»

«No,» di senior Brucon, «nequi posse dir que ella es capabil far si
on da la li chance.»

«Certmen,» insiste li policist, «considerante que li dama es
ínconvertibilmen mort, ella es, quasi, privat de omni ulteriori capacitá
de action. In altri paroles, vu posse securmen deprender la sin timer
que vor post-marital harmonie posse esser trublat.»

Senioretta Timi es satisfat vider que li judiciosi parlage e san
rasonament del policist fa li adequat impression al usualmen violent
Brucon. Il ea aportar un scale, e sub li discret ma ínexorabil
supervision del policist, il libera li pedes de su decedet marita del
ligamentes. Ella atinge li suol frappante it per un ínsonori bump e
colapse in un fasce.

Li turbe da varie sones de aprobation, debit a curiositá, e
desaprobation, debit a moralitá, ma, generalmen, demonstra li usual
discipline de turbes in tal ocasiones. Solmen un yun garson risca
remarcar que it es un scandale e que il desira vider anc li marito
pender ye su pedes. On explica le que su desires contradi unaltru, e
talmen reprobat il forea con un sense de honte.

Li policist suggeste que sr. Brucon mey prender li restage de su decedet
marita e sequer le: «Yo desira vider seniora Brucon conservat in un loc
plu apt, e si it ne causa vos tro grand embarasse, ples venir con me. It
vell esser un considerabil auxilie si vu self explica li casu al
magistrate.»




Senior Brucon, quel aparentmen ne ha nequande audit parlage tam cortesi,
seque quam un agne, portante li cadavre de su marita sur su epol. LI
ultim cose quel Senioretta Timi vide, es li procession desaparient. Li
policist in
fronte, marchante lentmen a con dignitá. Detra il, lis Brucon, poy li
turbe, quietmen quam luctuosos in un marcha funebri.

«In facte», di senioretta Timi, «nor policie es capabil trovar li
solution in omni desfacil situation. Pro quo yo ne pensat a ili antey?
Deo, yo va dever far nettar li dom e anunciar por nov locatarios. Yo es
cert que on ne va permisser le revenir.» E su profetie pruvat se rect.

_(Original raconta in Occidental) Ilmari Federn, London._


## Utilitá del anunciettes

Pionera James Whitehead del Royal Engineers, in garnison apu Gaza,
Palestinia, esset trist pro solitá. Il fat inserter un anunciette in du
dial jurnales anglesi: «Pionero isolat demanda letura.»

Li response ne tarda mult. It esset aportat a James Whitehead in du
camiones de tri tonnes contenant ottant postal sacs. Lettres, libres,
revúes, jurnales, propositiones de maritage e mem moné continuat arivar
con accelerat cadentie. Durante tri semanes, li pionero recivet 12800
postal sacs! Secun li ultim novas, James Whitehead es proxim su
demobilisation e retorna a Britannia. Pro to, li fluvie del invias
diminue. Ma li librarium del regiment es mult providet e pionero
Whitehead senti se minu solitari!

_Trad. L.M. de Guesnet, Paris._




## Un lettre de Norvegia

Yo ha leet in Cosmoglotta que un Chinese habitant New-York ha devenit celebri
per su nómine de familie composit de un sol líttere. Ma yo posse
comunicar vos que yo conosse mani homes in Norvegia quel se nomina Å. On
pronuncia ti Å quam O in german.

Johan Mikkelsen




## Morte de E. Lanti



Li old francesi pionero de Esperanto, E Lanti de Paris, morit ante quelc
mensus. Il esset un del max habil stilistes del lingue de Zamenhof, in
quel il hat traductet li famosi libre de Voltaire: Candide.

Lanti, pseudonim de Adam, aprendet Esperanto tot sol, in li fronte,
durante li guerre de 1914-1918. Tre activ il interprendet strax pos su
retorne al civil vive un intensi propaganda por li «internacia
lingvo», precipue che li milieus politic de levul, fundat li
association proletari SAT, e redactet li organe SENNACIULO
(=sen/naci/ulo, hom sin patria). Il hat consacrat se tam mult cordie e
anim al lingue international que il self posset declarar que su lingue
matrin hat presc devenit un extran lingue por il!




## Cronica


### Lingue international e radio

In seque del emissiones de Radio Paris del 29 nov. e 16 dec. 46 pri quel
noi ja raportat in Cosmoglotta, li progressistic parisan mundelingues
demandat anc far audir lor voces.

Li 10 februar esset fat un nov emission in li «Unit States del
Spíritu» ye 13 h. 35 sur li parisan catene, sub li direction de Prof.
Aurelien Sauvageot, prof. in li scol del Oriental Lingues quel
introductet li debatte monstrante li desfacilitás del international
relationes pro li lingual obstacul e li desirabilitá de un comun lingue
auxiliari. Prof. Waringhien defendet Esperanto. Sr Georges Aguiré
monstrat li ameliorationes fat de Ido. L.M. de Guesnet emfasat que on
besona solmen extraer li L.I. del comun materiale del vivent lingues e
que Occidental es basat sur li maximum de internationalitá ne solmen del
radicas, ma anc del afixes e del derivation. Parlante pri IALA, il
declarat que li futur «Interlingua» posse esser solmen un variante de
Occidental pro que, laborante secun li sam principies, li solutiones es
necessarimen tre proxim un del altri. Al contrari li lingues del tip
Esperanto difere mult pro que ili contene inventet formes queles on
posse sempre modificar. Prof. André Martinet, prof. in École des Hautes
Études (Sorbonne) e Director del Studies de IALA explicat quo es ti
association, e li principies secun queles li studies es fat, principies
queles, in facte, es identic a tis sur quel es basat nor lingue.

Exceptet li defensor de Esperanto, omni presentatores leet textus in su
lingue. Ili ne timet far audir les!

Prof. Martinet dit que, laborante con li lingual materiale extraet ex li
modern lingues, IALA have pluri modelles quel difere solmen per
detallies. Su discurse ha esset reproductet in li ultim nró de
Cosmoglotta.

Prof. Sauvageot conclude salutante li labores de IALA e esperanto que
bentost on va reciver un definitiv solution, obtenet secun li metodes
del modern linguistica e quel va far possibil li introduction del L.I.
in li grand mundal oficial organisation.  L.M. de Guesnet (Paris)


### Francia

Li «Occidental-Societé de Francia» have nu su organe printat:
Interlinguistic-Novas, redactet de Sr. L.M. de Guesnet. Li nro
januar-februar 1947, printat per li cuidas de Sr. Roux, instructor in
Coulon (Deux-Sèvres, Francia), aporta nos mult interessant
informationes, poy opiniones pri Occidental comparat a Esperanto, pri li
labores de IALA, etc.



«Renascentie», Nro 4 (decembre 1946) apari sur 4 págines, con titul
printat. Contenete: Li situation politic in Britania. -- Quo evenit in
Francia? -- Colectivisme in li agricultura de Scandinavia. -- Opiniones de
Lenin e Stalin pri li L.I. -- Cronica. -- Liste de representantes de
Renascentie. -- Circum li labores de IALA. -- Informationes che G. Bohin,
DRULINGEN (Bas-Rhin) FRANCIA. -- Redactor: W. Gilbert, 58 Rue de la Paix,
Choisy-le-Roi (Seine), FRANCIA, Postchec-conto paris 5539-99.

In PARIS, li 8 februar evenit li prim reunion del progressistic
mundelinguistes de Paris: Idistes e Occidentalistes. Conservante su
propri lingual preferenties, ili tamen laborat per un fronte unit por li
promotion de un ver modern L.I., in oposition contra li conservativ
spíritu del Esperantistes. Ja pluri Idistes frequentat nor reuniones, ma
quam privates; un tal incontra esset cordialissim e omnes joyat trovar
se denov luctante por li sam ideale. Tal reuniones va evenir chascun
mensu.


### Svissia

Li Revue internationale de sténographie (Adresse: 11, Chemin Ritter,
Bienne, Svissia), continua publicar textus e concurses in Occidental. Li
nro de nov.-dec. 1946 contene li reproduction de un págine de
Cosmoglotta.

Del ultim Nros de Cive del Munde, organe del Occidentalistes de St
Gallen noi extrae lu sequent: Li 24 nov. 1946 Sr. Werner Zimmermann,
conosset scritor e propagator de Occidental, ha parlat in St Gallen avan
200 auditores pri li reconstruction in Germania. Mult interessates
recivet pos li discurse materiale de orientation pri Occidental.

International cristan conferentie in St Gallen: Del 14 til 16 januar
evenit in Oberwald proxim St Gallen un conferentie de cristan-social
ductores ex 12 diferent landes. Li presentat materiales de orientation
pri Occidental trovat un benevolent atention. Li comité acceptat un
proposition, recomandar li studie de Occidental quam lingue
international.   Dr. E.

In LUZERN esset fundat un gruppe Occidentalist comprendent ja un dozen
de persones. Informationes che li Institute de Chapelle.


### Tchecoslovacia

«Voce de Praha», li organe de nor tchecoslovac coidealistes reapari.
«Federali», li tchecoslovac section de nor movement, esset reorganisat
e un comité de 11 membres electet. Du secretariatus existe, un in Brno e
un in Praha. Redaction e administration del Buletin: Dr Karel Stastny,
Dvorakova 25, Praha XI, Tchecoslov.




## Li labores de IALA

Li revúe Europa publica li sequent informationes quel va anc interessar
nor letores:

Li linguistes de IALA ha renunciat completmen al chimere de un
compromiss-lingue fabricat ex li tri max conosset sistemas Esperanto,
Ido e Occidental. Ili ha per to confirmat li tese que un tal
conglomerate es scienticmen ínsubtenibil.

Vice presentar un tal compromiss-lingue, ili ha elaborat 3 distint
projectes. Ex li sintese de ti tri projectes va nascer li unic projecte
proposit quam solution definitiv. Li du cardinal constatationes queles
ja nu imposi se al atention del letor es li sequent:

1. Esperanto es definitivmen eliminat quam possibil candidate, nam li
tot vocabularium, quel es comun al tri projectes, es constructet sur
naturalistic base.

2. Li labores de IALA ha in tant gradu confirmat li teses del autor de
Occidental, que li sintese nascent ex li tri provisori projectes ne
posse producter un nov lingue essentialmen diferent de Occidental.

Noi posse dunc afirmar que li question del mundelingue es in via de
proxim, definitiv solution.



Li bonna. -- Seniora, yo prefere departer pro que vu ne have fide a me.

Li seniora. -- Qualmen! ma yo ha lassat vos omni claves de mi coffres!

Li bonna. -- To es possibil, ma nequo preciosi trova se in ili!




## Contenete

- Lingual desfacilitás in li international relationes.
- Regularisation del finales in Occidental.
- Li parol «durante».
- Un response de Sr. Jacob.
- Quiet vicinos,
- Worte de E. Lanti.
- Cronica.
- Li labores de IALA.




## Cosmoglotta

- Chef-redactor, Ric Berger, prof., Morges, (Svissia).
- Redaction e Administration: Inst,itute Occidental, CHAPELLE (Vd)
  SVISSIA.
- Tel. (021) 9'56'56 -- Editor responsabil: Fred Lagnel, Chapelle
  (Vd).
- Cosmoglotta es poligrafat del Institute Occidental.




# Cosmoglotta A 133 (apr 1947)

Annu XXVI    April 1947    No 1 (133)


## Contenete

- Martinet A.: Li lingue de IALA.
- Waringhien G.: Un lettre.
- Tambures de Africa.
- Berger R.: Li Neo-latin.
- Gilbert W.: Quel es li max facil lingue auxiliari.
- Cortinas A.E.: Li incarcerat princessa.
- Littlewood H.: Li scientie e li verge divinatori.
- Berger R.: Li Moral Rearmament.
- Sauvageot A.: Li scole del norvegian paisane.
- Diverses.




## Li lingue de IALA

_(Comunication fat in li Radio sur li parisan caten, de Professor André
Martinet li 10 februar 1947, ye 13 h. 35 trad. ex francesi.)_

Ante 20 annus esset fundat un association por li studie del question del
lingue international auxiliari. Ti association, nominat generalmen IALA
(del iniciales del anglesi paroles «International Auxiliary Language
Association») have su sede in New-York. Li fundatores de IALA opinet
que li homanité besona un lingue neutral quel mey esser li instrument de
nequel imperialisme e quel deve posser leer, comprender, scrir e parlar
omni person de quel li horizonte ne es limitat per li frontieres de su
land natal. In un spíritu de absolut ínpartialitá, li Association
informat se pri li possibilitás ofertat del lingues auxiliari existent.
Pos pluri annus, it ha arivat al conviction que nequel inter ili posse
esperar posser imposir se al munde quam lingue general de
intercomunication. Chascun ha presentat, in li movent de su aparition,
un progresse sentibil sur su predecessores, ma omnes posse ancor esser
largmen ameliorat. Nequel have, hodie, un difusion suficent por que on
posse hesitar reprender li problema si on posse esperar far plu bon quam
to quo existe.

(image: Mrs Morris, fundatora de IALA)

Quande on studia li historie del lingues constructet, on percepte que
solmen tis havet un cert successe, queles savet reducter li parte de lu
arbitrari por inspirar se del existent realitás. Un lingue vermen
international va dever pruntar omni su elementes al international
vocabularium, it es al totalité del paroles queles, con formes poc
diferent, es comun al grand lingues de Europa, medies actual de
expression de nor civilisaation.

In ti conditiones, IALA decidet proceder al extration de ti
international vocabularium. Ti labor, quel veni a su fine, ha liverat un
enorm summa de materies quel it es possibil organisar in un lingue tre
manuabil e utilisabil in omni in omni dominias del practica e del
pensada.

Concernent li presentation de ti materies, IALA ha retenet til hodie
pluri diferent solutiones. Talmen que su lingue presenta se actualmen
sub li forme de pluri modelles quel difere in detallies. Ta u un modelle
di «un conditione favorabile», un altri va haver «un condition
favorabil» e un triesim «un konditiono favorable». IALA va bentost
efecter, che li international publica, sondages queles va permisser a it
determinar quel de su modelles es capabil reciver li max mult sufragies.
Tande it va restar solmen a fixar li definitiv forme del lingue, e a
publicar manuales e dictionariums.



Ti lingue va esser facil, ne pro que su vocabularium va esser
squelettic, ma pro que it va utilisar in maximum li paroles queles omni
homes un poc cultivat conosse, quelcunc mey esser li nation a quel ili
apartene. It va esser facil pro que it ne va contener sones rar o
desfacil, pro que su grammatica va haver nequel subtilitás queles
incombra ancor tant mult li lingues constructet sin permisser a ti quel
parla les, nuanciar utilmen su pensada.

It va haver li grand avantage practic esser ínmediatmen utilisabil nam,
sub su forme scrit, e mem parlat, it va esser comprendet practicmen sin
anterior studie del instructet homes in li max diversi landes.

Vi quelc frases in un del modelles del lingue de IALA:

____
IALA es un association fundat per studiar le question del lingue
international. Su collaboratores labora in New-York per crear un nove
lingue. On pote sperar que este lingue va devenir le secunde idioma del
homes cultivat de omni nationes.
____

_André Martinet_


### Nota del redaction

Noi nota con satisfation que li lingue in favore che
IALA simila sempre plu... Occidental, con tre poc diferenties in li
selection del radicas. Noi fa memorar que li verbe poter (vice nor
posser) esset usat de de Wahl in su unesim projecte Auli, ma esset
bentost abandonat pro que su participie present potent significa in sam
témpor F pouvent e puissant, D könnend e mächtig, du notionel queles un
lingue international ne posse confuser. Pro to de Wahl preferet adopter
du radicas diferent: poss/er, de quel es derivat poss/ibil,
poss/ibil/itá, ín/poss/ibil, etc., poy potent, quel forma potent/ie (F.
puissance), potent/i/al/e, ín/potent, ín/potent/ie.

Un altri parol este (in Occidental: ti) es in facte natural, ma regretabilmen
in audition posse esser comprendet es te (= a te). Just pro to, li
pluparte del projectes de L.I. preferet iste. LI parol Occidental ti have li
avantage far memorar (e ancor plu per su plurale) li demonstratives
anglesi this e german dies(e). It es bon egardar li naturalitá, ma
sovente altri considerationes interveni, por exemple li necessitá
impedir confusiones.

_Ric Berger_




## Li formes del plurale in li lingues international

Secun li revúe Mondi-linguo, vi quelc precisiones pri ti punctu
grammatical:

1° Li finale -aj, -oj de Esperanto ha esset evidentmen pruntat del
classic grec; on incontra it in nequel modern lingue.

2° Li finale -i de Idiom Neutral e de Ido es sat international. It es
comun, in practica, a omni idiomas del Oriental Europa, a italian e al
modern grec, e de rumanian til russ.

3° Li finale -n de Unilingue, de Antido e de Nov-Esperanto posse invocar
un universal usa: it ea de septentrional e central Europa til diferent
dialectes arab, persan e hindustan; on trova it *sporadicmen* in
anglesi. LI plurale sanscrit fini per -ni.

4° Li finale -s, -as es tre ancian e es comun a omni arian classic
lingues; it es usat del litorale de west-Europa til Australia; it es
pan-Atlantic e exclusivmen pan-american. It es ordinari in anglesi,
hispan, francesi, portugalesi. Nederlandesi anc conosse it. Modificat (o
viceat)  in russ, on incontra it egalmen in german e in scandinav
lingues.

Ti finale -s, quam marca del plurale, es usat in Volapük, Mundilingue,
Latino sine Flexione, Romanal, Occidental, Medial, Monario, Novilatin,
Mundilatin, Novial, Mundi-linguo.

Exb li revúe l'Unique, trad. ex francesi J. ROUX (Francia).




### Un lettre de Sr. Waringhien

____
Tours, li 23 Januar 1947.

Car senior,

Yo mersia vos vivmen del articul tam cortesi e tam pertinent, quel vu ha
dedicat a mi micri brochura.

Yo ci ne vole responder a criticas tot natural del látere de un
occidentalist: in céteri, yo have li impression, que mem si noi concorda
pri li detallies, noi ne regarda li factes del sam vispunctu.

Yo permisse támen a me inviar vos, con petida de insertion, du
rectificationes, quel sembla me important: nam yo ha sempre prescrit a
me self far citationes li max honestmen exact quam possibil.

1. Vu di: «li linguist Meillet, quel Sr. W. sempre invoca in su
demonstrationes.» Nu, yo ha fat solmen un citation de Meillet (p. 60),
e it concerne li latin!

2. Vu contesta, que li citat frase de Sr. de Wahl posse haver du senses.
Si yo bon comprendet vor rasonament, it sembla, que on deve leer in vor
articul: «in Occidental it have solmen li duesim sense», vice «li
unesim», i.e. in Occidental li verbe abuser have solmen li sense de far
abuse de («quam monstra bon li altri paroles del sam familie abuse,
abusiv e li etimologie: usar... con excesse»), e li frase significa in
francesi: Mr R. O. abuse de l'idée que seul le latin est international.

Nu, lu max comic, quam di suavimen Sr. Matejka in su remarca, es que
ti-ci, in su excellent vocabularium Occidental-Deutsch, da al verbe
abuser li sol sense, quel vu refusa a it («täuschen, hintergehen» =
dupar), e que ti sense es just li signification, quel it have in li
frase de Sr. de Wahl: «l'idée que le latin est international abuse Mr
R.O.» -- quam vu va vider, si vu va leer li contextu (Cosmoglotta VI, N°
39, p. 27, lin. 12). Mi exemple es dunc li «fals» ni «ínexact»; li
frase de Sr. de Wahl ne es dunc «perfectmen clar», pro que un tam
expert linguist (Red.!) quam vu ha fat contrasense pri it. Quod erat
demonstrandum.

Con mi anticipat mersi,

G. Waringhien
____

Ti lettre, quel Sr. Waringhien scrit nos in Occidental (e quasi sin
erras!) subleva un interessant problema lexicologic. It acte se pri un
parol prefixat per ab- e havent dunc primitivmen, li sense de un
«deviation», poy un translatet sense, ti de «dupar». Ti duesim sense
es hodie plu ordinari, ma regretabilmen existe un derivate
international: abusiv, quel concerne preferetmen li unesim sense, plu
quam ti de «dupativ». It es exact que li dictionarium Matejka, e
probabilmen de Wahl anc, accepta li unesim signification, e pro to Sr.
Waringhien es rect. Yo mersia le har signalat me ti casu curiosi, ma yo
fa remarcar le que ti constatation nequant justifica, quam il credet, li
necessitá de un acusative, nam on ne etablisse un regul tam íntolerabil
quam li acusative obligatori por li simplic plesura evitar duplicitá de
sense in un sol parol, quande it es plu simplic preciser ti sense in un
vocabularium. E si Sr. Waringhien opine que per li contextu li frase de
de Wahl have solmen li unesim sense, tande ti acusative resta ancor plu
superflú. Ta existe ne un problema grammatical ma de vocabul: it es
fixar un sol signification al verbe abusar, forsan adoptente abuser por
li notion usar con excesse por posser retrovar li derivate abus/iv, e
adoptente abusar por li altri sense de dupar. Noi submisse li question
al judica del Academie de Occidental.

In un apart lettre, Sr. Waringhien questione me pro quo de Wahl ne
adoptet li serie men, ten, sen, por F. mon, ton, son. Sr. We. mey
excusar me, ma si yo reprochat le dar in su brochura fantastic
explicationes pri li selection del formes in Esperanto yo ne intente far
li sam erra furniente imaginari argumentes de E. de Wahl pri li
vocabularium de Occidental! Pro que Sr. de Wahl es felicimen ancor
vivent il mey scrir le directmen por obtener li ver explication, nam,
quam di li proverbie, it es plu bon adressar se a Deo quam a su santos!

_Ric Berger_




## Tambures de Africa

Súper tenebrosi Africa rula li sones del signal-tambures, quelcvez surd
e pesant, repercussente se contra montes e forestes virginal, quelcvez
levi e apen audibil in proximitá de lor fonte. «Bu-um, tep, bu-u-um» --
percurrente enorm distanties, ili porta novas de diversi specie, de
nascentie e morte, de chasse e festas e guerre e to probabilmen ja desde
millenes de annus. Quande on audi les in un clar e ardent nocte,
contemplante li nigri ciel trasemat de stelles, e li ancor plu nigri
terra extendente se sub it, ili apare enigmatic e misteriosi quam li
tenebrosi e misteriosi continente nigri self; misteriosi quam li ritme e
li pulsationes del vive in li foreste african, ili supervive in li
memorie ancor mult annus pos que tant mult altri sones e images del
nigri continente ha definitivmen evanescet.

Ma ti aureol ne es completmen meritet. Necú in li munde, homes primitiv
ha realmen sentit alquel desfacilitá difuser simplic novas med un
simplic code intra limitat regiones. Li max grand miracul de ti
signal-tambures es que ili ha preterpassat li lingual confines african,
que ci negros ha creat un specie de lingue universal, subdividet in
code-sones e que talmen ili successa transmisser un nova in un sol die e
quelcvez mem in poc hores sur distanties de centenes de milies. Null
village african es tro lontan por que tá li signal-tambur ne mey esser
usat e comprendet. It sembla exister un tambur-lingue conosset solmen
del max habil negro-telegrafistes de omni rasses del continente. It es
un real lingue, nam li tambures realmen parla. Ili ne transmisse
punctu-strec signes queles on vell posser assimilar a telegrafie.

Marvelosi ili es sovente, ti tambures. It existe tales havent un longore
de 3 metres e un diametre de plu quam un metre, format ex un sol e unic
pezze de arbor-trunc excavat del interiori tra un fensura ne plu larg
quam 2-3 centimetres. Exteriorimen ti tambures max sovente have li
aspecte de horribil idole, richmen sculptet in ligne. Tal tambures
apartene generalmen al chef de tribe e ili es conservat in un loc
special. Li mann quel usa it ne have un altri tache, ma ti-ci es anc
suficentmen absorptent. IL deve ne solmen haver un grand rutine in li
usa de un instrument tre particulari, ma il anc deve conosser li
«tamburlingue-nómines» de coses e homes, nómines queles es tabú por
alquel altri usa. Li signalero senti se protectet per su professional
habilitá. Il ne es facilmen remplazzabil e a un signalero minu exercit
un litt erra posse custar cap o manus.

Talmen li tambures transmisse paroles e mem complet frases per un sol
signale, nam li son-altore da a mult paroles un diferent sense. In un
cadentie quel have null signification por oreles europan li sones del
tambures burdona súper Africa, alt, bass, quelcvez raslant, quelcvez
tonnerant, quelcvez staccato, quelcvez prolongat. Ili comensa lontan in
li trement calmie, propaga se rulante, evanesce, augmenta denov, deveni
plu sonori e es talmen captet e retransmisset de village a village. E
secun quant ili alontana se, lor sonoritá gradualmen diminua e dissolue
se in nequó. Ma intertémpore ili expande se quam files de un invisibil
rete de arané til in li max distant locs del misteriosi Africa.

Ex De Haagsche Post (autorisat trad. de A. Koning.)



It existe circa 620 448 401 733 239 439 360 000 manieres combinar li
lítteres del alfabete. (Leer li númere talmen: 620 trilliardes, 448
trilliones, 401 billiardes, 733 billiones, 239 milliardes, 439
milliones, e 360 mill.).

Quelc scientistes crede que lingues posse influer li fisionomie de
popules: per parlada, li partes del bocca e laringe, labies, maxilles, e
li altri partes proxim li boccas ha changeat durante li secules.

Francesi es parlat ye un medial rapiditá de 350 síllabes per minute,
durante que cert polinesian tribes parla 50 síllabes per minute. Anglesi
es parlat relativmen lentmen, 220 síllabes, e german ye 250 síllabes per
minute.




## Li Neo-Latin

Quande, in 1907, li famosi Delegation de Couturat apertet un concurse
por li adoption del max bon lingue international, on videt ínnumerabil
autores publicar in hasta projectes plu o minu complet e in omni
tendenties, ma precipue esperantatri pro que, in ti epoca, Esperanto
juit li max grand successe. Hodie li information que IALA de New-York va
recomensar li sam concurse sembla haver li sam efecte, ma hodie li
projectes publicat, in preferentie naturalistic, sembla tornar circum
Occidental vice Esperanto.

Li decision de nor coidealist, Sr. A. Schild de Basel, publicar su
propri sistema, nominat Neo-Latin, es dunc natural, e, benque it sembla
nos un erra que li partisanes del naturalitá presenta se in «disperset
órdine» vice far un comun fronte plu solid, noi ne va reprochar le
voler provar su chance. Occidental nequande esset un sistema íntuchabil
quam Esperanto. Desde su publication, in 1922, omni coidealistes
competent o havent bon idés posset proposir ameliorationes in it, con li
condition pruvar lor excellentie. Chascun vez quande un propositor esset
índubitabilmen rect, il obtenet finalmen li vota del Academie. Ti labor
de equip have li avantage obligar li reformatores far controlar li
valore de lor argumentes, e impedi les contentar se per ínsatisfant
solutiones. Talmen fat de Wahl durante li 30 unesim annus de su activitá
interlinguistic, laborante e discussente sin cessa con Lott, Zamenhof,
Rosenberger, etc.

Quande, in contrari, on elabora un sistema in li solitá, on
ínmancabilmen decide éxter ti salutari control e critica. On tande
contempla li avantage de tal solution sin vider li desavantages queles
altri persones vell strax percepter.

Pri to noi posse parlar per experientie, nam, hante colaborat in li
Comité explorativ de Occidental, poy in li Academie interimari, durante
20 annus, noi constatat quant mult conossenties e profund
investigationes postula li max micri detallies de un lingue constructet.
Li complexitá de tal labor es tam grand que noi sempre mira vider homes
parturir un lingue international in curt témpor, pos lor professional
labor.

Neo-Latin de Sr. Schild es basat sur li naturalitá, quam Occidental, ma
ne egarda li simplicitá tam mult quam nor lingue. It ti desfacil
combination del naturalitá e del regularitá Sr. Schild decide presc
sempre in favore del naturalitá, criticante mem Occidental pro que su
derivation es «tro rigid» (Ti critica es a dedicar a tis quel reprocha
a ti derivation esser ínsuficentmen precis!!!).

Sr. Schild adopte in general li grammatica de Occidental, e mem li Regul
de Wahl, ma por numerosi verbes il admisse du radicas diferent, por
queles on deve consultar li dictionarium. To esset just li solution
adoptet in 1910 de Rosenberger in su Idiom Neutral reformed. On save que
it satisfat nequí, exceptet su autor. On posse dir que apu li
complicationes de Neo-Latin, nor lingue, su grammatica e su derivation
apare astonantmen... simplic per contraste. Li pluparte del afixes de
Neo-Latin es identic a tis de Occidental. Li quelc sufixes in plu sembla
nos tre discussibil. Por posser formar li parol client/ela, por exemple,
Sr. Schild admisse li sufixe -ela significant «reunion de persones», e
il da quam altri exemple li derivate parent/ela! Támen it sembla nos que
li derivation Occidental parent/e (parent/ité) es ancor plu natural sin
postular li intervention de un nov sufixe! Un erra a ne far in li
construction de un lingue international es justmen instituer un afixe
por solmen un o du paroles. Un tal solution ne es un economie! In
Occidental on ha anc volet proposir li admission del sufixes -il,
-itude, -est, etc., por posser «regularisar» quelc rari paroles, ma
tal complicationes esset felicimen rejectet. Li labor in equip just
fortia renunciar a tal exagerationes, o, quam di de Wahl, tal
«derelamentes».

Sr. Shild indica in li introduction de su brochura que il volet far ante
omnicos un «sintese del romanic lingues». In facte il obtene un specie
de hispanatri idioma, de quel es excludet omni radicas german o nordic.
Benque hispan es certmen un bell lingue, li conossores opine que li
abundantie de su finales sibilant noce su eufonie.



E pro que in Neo-Latin li adjectives e li articules prende li plurale
per -s (esque to es necessi? Vide li simplicitá de anglesi!), it contene
un quantité vermen genant de sibilant sones. Ples audir li sequent
specimenes:

____
Las moleculas poten glissar las unas sur las altras... Inter los max
grossos ex questos pisces... Los congres e las murenas e diversos
pisces extraordinarios...
____

Li exagerat domination del naturalitá sur li regularitá ductet Sr.
Schild a adopter un complication quel nequel autor de L.I., si noi ne
erra, acceptat til hodie; it es formes verbal diferent por li persones.
Li verbe esser, pro exemple, es conjugat talmen in li presente: yo sun,
tu ses, il es, nus somos, vus estis, iles son.

It es tre dubitabil ca li gania in naturalitá obtenet per li diferent
formes proposit de Sr. Schild compensa li perde de simplicitá e
regularitá quel caracterisa li sistema de conjugation de Occidental. Por
un Francese, por exemple tu ses es minu natural quam tu es!

Li selection del paroles apare nos anc ne tre clar. Ta u ti paroles
difere de Occidental, noi ne comprende li rasones de Sr. Schild. Por exemple
F. douter = dutar in Neo-Latin. Ma qualmen formar li derivate
international índubitabil con dutar? On save que Ido, quel havet in prim
dubar, changeat it a dubitar secun li proposition self de de Beaufront,
conosset támen quam un ultra-conservator! Esque li erras va sempre
recomensar in li historie del L.I. e li sam corectiones sempre esser
refat? It sembla nos que li experienties de nor predecessores ne deve
cader in oblivia.

_Ric Berger_




## Li «Vocoder»

Ti nómine de Vocoder va semblar strangi a mult persones: it es ti de un
instrument constructet del administration britannic pos mult annus de
scientic serchas e quel permisse utilisar simultanmen li sam fil por
pluri telefonic conversationes. Li scientistes laborant in li
laboratoria de serchas del Administration ha departet del fundamental
idé que li parol homan es format de diferent acustic unitás de queles
chascun have su special frequentie. Chascun unitá apari quam un
ínarticulat son e it es solmen mersí a lor perfect combination que li
total summa deveni un intelligibil parol.

Li problema consistet in divider li parol in su diversi unitás, in
transmisser les separatmen, poy in assemblar les denov in li receptori
extremitá del fil in tal maniere que on reconstitue li total númere in
un normal parol. Li «Vocoder», constructet sur li base de ti
experienties, solue li problema quel li serchatores hat interprendet
elucidar. Li emissori aparate, li «analisator» desintegra li voce in
su constituent partes queles es reunit in li altri extremitá del fil,
per li «sintesator» quel reproducte un sintetic parol havent omni
caracteristicas del original son. Li «Vocoder» va dunc permisser far
passar pluri conversationes sur li sam fil, quo va economisar mult
materiales.



-- No, senior comissario, dit li trincard in li buró de policie. Li
sergente menti. Yo totmen ne esset ebrie!

-- Támen li sergente ha surprisat vos quande vu provat grimpar sur un
candelabre.

-- Yes, senior comissario, yo confesse it. Ma ples prender in calcul
que yo esset tre nervosi pro li du maledit crocodiles queles obstinatmen
persecutet me in li strade.



In Europa on parla circa 600 separat lingues e dialectes.

In Soviet-Russia on parla 146 diferent lingues.

Li unesim lexico aparit in chinesi.




## Quel es li max facil lingue auxiliari?

Esperantistes e Idistes asserte sovente que OCCIDENTAL es desfacil,
utilisante quam principal argument que su grammatica contene
«exceptiones».

Cert prejudicas es vermen tenaci: Ti interlinguistes crede ancor, secun
un conception infantesc, que li facilitá de aprension de un lingue
depende precipue, si ne unicmen, del simplicitá formal del grammatica.

Noi vell posser demandar les pro quo hispan es generalmen plu facil a
aprender por Franceses o Italianes, quam Anglesi, benque su grammatica
es mult plu complicat quam in ti ultim idioma.

Ili save tamen quant es desfacil li practic aplication de regules
grammatical rigorosimen matematic e «logic», in lingues «filosofic»
quam RO o SOL-RE-SOL.

In omni lingues auxiliari, li grammatica es reductet al minimum. Quelc
minutes sufice por memorar omni regules essential. Si noi introducte 3 o
4 exceptiones, noi va besonar 3 o 4 minutes suplementari por retener
les. Nor contraditores oblivia simplicmen que pos har aprendet li
grammatica de un idioma national o international, on nullmen conosse e
save parlar ti lingue, e que li max grand parte del labor resta a far!
To ne plu es un question de minutes, ma de centenes de hores. Altrimen
dit, li témpor necessi por studiar li grammatica es relativmen
ínsignificant, specialmen in un L.I., e on ne posse alegar li existentie
de quelc exceptiones por justificar un pretendet desfacilitá de
aprension de un lingue.

Nequí posse seriosimen contestar que li ver desfacilitás es:

1° Li traduction del idiotismes.

2° Li amemoration del vocabularium.

3° Li rect usation del prepositiones.

Por li national lingues, on deve adjunter li amemoration de multissim
idiotismes e li usation del prepositiones, quel ne es sempre conform a
un minimal logica.

Pri li punctus 1 e 3, null diferentie inter OCCIDENTAL e li altri L.I.

Pri li punctu 2, li quelc «exceptiones» de nor lingue permisse
retrovar paroles familiari, e memorar talmen un enorm vocabularium,
ínfinitmen plu rapidmen quam in omni altri idiomas auxiliari. *Li
ci-supra 3 o 4 minutes suplementari es compensat per centenes de hores
sparniat in li studie del vocabularium! U es li desfacilitá, si ne
precismen in Esperanto-Ido*?

Por exemple, li regul DE WAHL, li duplic son de C, etc... permisse
retrovar, quam on save, millenes de paroles international sub lor form
natural, durante que li artificial, rigid regules de ESPERANTO-IDO da
nascentie a monstrus tam plu desfacilmen memorabil que ili es plu lontan
del formes natural.

Ad-plu, li «exceptiones» de OCCIDENTAL ne deve esser utilisat por
celar li facte que *ESPERANTO e IDO have exceptiones e complicationes
grammatical vermen ínexcusabil*.

Li diferentie jace in to, que li regules grammatical de OCCIDENTAL
facilisa li aprension del vocabularium, durante que tis de ESPERANTO-IDO
(mem si ili vell esser plu facil in se self) fa plu desfacil li practic
usation del lingue (Exemples, li acusative de ESPERANTO, li témpores
composit del conjugation, e li parol-formation de ESPERANTO-IDO,
etc...). Altrimen dit, *on ne deve regardar li grammatica in se self,
ma su practic consequenties*. Li studie del grammatica ne es li
*scope* a atinger, it es li *medie* por facilisar li aprension del
lingue.

Ma on responde nos: «To es ver por Anglo-latin popules, qui ja conosse
ti vocabules international, ne por li altres.»

On mey considerar in prim que ti popules representa li tot America e un
parte important de Europa, que nequi til nu posset negar li influentie
del greco-latin in omni grand lingues de civilisation europan e su quasi
exclusiv usation in li vocabularium scientific e tecnic international,
que li lingues europan expande se tra li tot terra, durante que lu
invers ne existe, que in oriental landes on ne posse concepter li
relationes international sin li conossentie de un europan idioma...



Tal es li situation linguistic tra li munde, tal es li factes, e on deve
regardar li factes in facie, e ne far revas utopic in li nubes, lontan
del terra!

Ma noi mey prender quelcunc rurano in China o Japan e docer le in sam
témpore ESPERANTO, IDO e OCCIDENTAL... Si on vole atribuer tant
importantie al grammatica, esque on crede vermen que ti rurano va
assimilar se plu facilmen li acusative de ESPERANTO, li conjugation
sintetic e li complicat témpores composit de ESPERANTO-IDO? Resta li
vocabularium, quo es vermen lu important: On asserte nos que li
derivation de OCCIDENTAL ne es «logic» e que ta jace li real
desfacilitá por Orientales. Noi ha sovente monstrat in COSMOGLOTTA que
li famosi logica de ESPERANTO-IDO es un ver duperíe, que it existe
solmen in teorie. Li hiperlogica quel nor contraditores sercha vanmen es
un principie aplicabil solmen in matematica, e matematica e
interlinguistica es du coses extremmen diferent.

Adplu, li paroles international have tant fortie que ti sistemas adopte
les plu e plu, quam «extran radicas» (Ples notar ti cúlmine de
inlogisme: li paroles *international*, in un lingue *international*,
es considerat quam *extran*!!!). Resultate: ú on deve aprender *un*
radica in OCCIDENTAL, 2, 3 es necessi in ESPERANTO-IDO, e li revúes
esperantistic self ha devet signalar li protestationes de loor oriental
coidealistes que ne comprende ti acumulation de vocabules con sam
signification (Exemple: AERFLUGADO e AVIACIO). In OCCIDENTAL, it sufice
conosser un derivate international (Ex.: AVIA-T-ION) por haver li clave
de omni paroles del sam familie e talmen far comprender se ínmediatmen
de milliones de homes civilisat, quo es particularimen atrativ e util
por ne anglo-romanic popules!

Dunc, egal qualmen on torna li question, li conclusion es evident:
OCCIDENTAL es ya mult plu facil quam ESPERANTO-IDO, it es li tip del
lingue mundal del future!

William Gilbert (Paris)




## Basic English es comprat

Quelc jurnales ha publicat in februar 1947 li sequent noticie:

____
Li britannic guvernament ha comprat por 23 000 pounds li metode de
simplificat anglesi «Basic English» quel ha esset inventet de un
professor del Universitá de Cambridge T.K. Ogden. Ti metode ha expandet
se in comense per li radio in quel esset dat leciones de anglesi
destinat al extran auditores. Pro que it reducte li vocabularium til 850
paroles in tot, li Londonesi jurnalistes ha calculat que li anglesi
guvernament ha payat 27 pounds por chascun parol.
____





Li novmen maritat cuple esset ocupat per li revision del contos de
menage pos lor miellune. Inter li expenses inregistrat del marita, li
notation «DSPQ» sequent de alquel summa: frs. 20.—, frs. 50.— o mem
frs. 100.— frappat li marito per su constant repetition. Benque ne
desiranto monstrar se ínutilmen inquisitiv, ti-ci finalmen esset victet
per su curiositá.

-- Carissima, il dit quo significa DSPQ?

-- Oh, ella dit, it sta por «Deo save por quo!»



Yun marita (in ton excusatori): «Yo ha prendet li recepte por ti cake
ex mi libre de cocine».

Marito (tactosimen): «Tu ha fat tre bon, carissima, it nequande vell
har devet intrar in it.»



Piscator: Ja desde plu quam 3 hores vu regarda me piscar. Pro quo vu ne
prova piscar self?

Spectator: Yo ne have li necessi patientie.




## Li incarcerat princessa

Save vu alquó pri li Alcázar de Toledo, infantes?

It es un antiqui castelle, tam fort que solmen un terr-tremore posse
destructer it.

Vis a vis, al altri rive del fluvie Tajo elevat se ante mult secules li
castelle de un potent principe. Su filia Nénufar passat quam bell e
esset cortesat de numerosi solicitantes; támen, nequel ex ili semblat
suficent a su guste. To contrariat li volentie del patre, pro que inter
ili trovat se yun mannes de nóbil rang, e quande li filia ne cessat su
refusa dar un «yes» a un del solicitantes, li principe furosijat tant
que il incarcerat la in li turre del castelle, u li fate menaciat la
maner til que su obstination vell esser finit. Pos har languit du dies
in ti cárcere, li puella revelat al gardator curiosi e loquaci on
conservat li clave por li vin-cava. To il profitat strax, furtente, junt
con li portario, durante que crepusculat li véspere, in li locales quel
servit quam depó del max exquisit trincages; e ambi juit quant lor
boccas demandat, til abandonar li vulte solmen con pena. Totalmen
inebriat ili cadet sur un banca in li vestibul del castelle.

To esset li moment expectat de Nénufar. Ella glissat ex li cellul apert,
monta sur li optim cavalle de su patre e forcavalcat, volante simil a un
storm, trans montes e polvosi planuras, son cessa vers li sud. Li fugida
durat tri dies. In prim vez ella pernoctet che un paisano, poy che un
caprero, e in últim che un old fémina qui havet li reputation esser un
sorciera. E in facte, apen li princessa hat cadet in dorme, quande ti
feminacha venit al lette e regardat la con invidiosi ocules; odiante
quelcunc bellitá, ella aportat un pott, plongeat su fingres in it e
covrit li facie del forena per un unguente; per to li yun e frisc visage
devenit brun; ugli* e tumorosi, ma, pro trovar null spegul in li
chambre, pos har levat se in matine, Nénufar ne remarcat alcun
alteration sur se self, e it surprisat la solmen in li instante de
arivar al rive del Guadalquivir quel percurre li floreant valleyes de
Andalusia, proque li undes brilliant reflexet su image.

Poy un cri terribil yellat ex su gúttur; desgustat del vive, ella
precipitat se in li fluvie, cap-ad-avan. Totvez, li Deo del Aqua sentit
misericordie con ella; il lassat la perir, ma ductet la in su blu
castelle e dit:

«Tu va esser líber retornar al terra e devenir felici, si un hom
vertuosi salva te intra tri dies.»

Nénufar plorat, audiente to, nam ella pensat ínpossibil que in tri dies
un vertuosi hom vell aparir. In comensant crepuscul, li Deo del Aqua
ordonat la ascender li rive e vestit quam un paisana, colier figues del
arborettes crescent a, durante que un mul pastet apu ella. Tam bentost
quam li Deo del Aqua da un signe, ella have a cader in li fluvie e
clamar por auxilie.

Dunc, sur strett via, ínmediatmen al rive abrupt ella colectet li figues
e jettat les in un corbe, quel li mul portat sur su dorse.

Poy arivat per cavalle un yun mann, saltat a terra e reposat in un altri
loc del scarpe. Il esset standartario del armé reyal, hat perdit li via
pos un battallie e hastat retrovar unition con su truppe.

Li colines circumsituat aspectet blu-nigri in li obscuritá noctal; lune
e stelles brilliat e lor luce videntat un svelt córpor quel con glatt
brasses partit li verd fluvie. It esset un nimfa, un del spirites
subject al Deo del Aqua. Ella svimmat vers li nov-arivate, submerset se
quelcvez e jettat manuades de lápides preciosi avan il sur li terra. Li
yuno regardat con admiration li diamantes, rubines e smeraldes quel
scintillat e splendet in li luce lunari, ma ancor plu atraet le li blanc
nimfa per su bocca rubi quam granate, li long e nigri capilles. Nu ella
questionat le:

«Vole tu que yo fa te companie, yuno?»

Il petit: «Yes, nimfa graciosi. Veni a me».

Ella ascendet, e su labies tuchat tis del yuno quam foy.

Ma in lor proximitá, alquó con clacca in li fluvie, e un voce criat
desesperatmen por auxilie.

«Escuta!» li nimfa dit, stoppante su caresses. «A qui evenit un
accidente?»

«A ti ugli footnote:[ugli = F laid, A ugly, H feo, I
brutto, G hässlich. Nor «desbell» es tro debil por expresser li senses
indicat in supra. Li radica francesi «led» ne convene pro que it ja
have un altri sense: leder, lesion. Li proposition vicear «desbell»
per «ugli» ja hat esset fat in li INTAC. Ma it existe un general
resistentie contra tipicmen anglesi paroles queles in lor adaptation
fonetic a Occidental plu ne es reconossibil (cf. Esperanto: birdo,
boato, etc.) Pro to ti proposition finalmen esset escartat. Ma li
discussion resta apert, pro que it es realmen desirabil trovar un plu
marcant parol por vicear nor debil «desbell».] paisana», esset li
despectosi aclaration del standartario. «Quo ella concerne nos?»

Apen enunciat ti parol, il sentit se inbrassat del nimfa e tirat in li
fluvie. Il resistet in li comensa, combattet quelc témpor ínutilmen con
li undes e dronat.

Quande li proxim vésper descendet. Nénufar stat denov al rive, coliente
figues, quam si necos hat evenit. Ye su látere pastet li mul.

Vi, un mercant advenit per cavalle, acompaniat de su servitor. Il hat
vendit merces in li cité e viageat ad hem; ma il esset fatigat e decidet
juir al fluvie quelc minutes de reposa.

E li luce del ascendent lune brilliat li córpor lubric del nimfa, quel
svimmat a ci agilmen quam un pisc acustomat al aqua. Ja ella inpassionat
li mercant; ma quande ella jettat manuades de juveles avan il sur li
terra, il detornat se strax de ella, ordonante al servitor raffar junt
con il ti-ci tresores. Ili plenat grand cutin saccos, e lor avid fingres
ne mem cessat, quande tot proxim resonat un bruiosi clacca de aqua e pos
un cri por auxilie.

«Audi vu li clama, senior?» li nimfa questionat. «Esque vu ne vole
ear ta por sucursar?»

«Quem?»? il replicat índiferentmen. «A ti farm-garsona abominabil?
Pro to yo ne va riscar que un altre prende con se tal juveles».

Apen li últim parol hat escapat le, li lápides preciosi perdit lor magic
splendore e quande li mercant e su servitor con surprise tenet les vers
li luce, ili decovrit que li magic tresores hat alterat se totmen e ne
esset plu altricos quam ordinari lápides.

Ili lansat les colerosimen in li sand, vocat li nimfa por postular un
explication, ma sin successe: ella hat desaparit e ne revenit. In fine,
ili foreat blasfemante e insultante, e li obscur colines del circumité
respondet per un ecó mocaci.

Li triesim vésper comensat e Nénufar deruptet figues anc hodie, sin
espera, ja resignante se a su cert fate esser abandonat bentost al
profund aqua por sempre.

Ma -- denov un ped-frappada de cavalles! Du mannes arivat e preparat se
un sede comfortabil al rive del fluvie. To esset li cavaliero Don
Octavio de Miranda de Aragon, con su scudero. Il havet solmen un
castelle povrachi e demí-discadet, e desde pluri dies ili travagat ti-ci
region, con li intention acquisiter ci terrenes plu fertil quam tis quel
il possedet in su país natal; nam il volet viver quam agricultor
laboriosi e esser util a homes.

Calm fluet in luce lunari li Guadalquivir inter su rives ornat de olives
e palmes. Li cavaliero desmettet li armatura, comodmen extendet su
membres e delectat se per li benefant silentie del nocte comensant.

Alcun témpor hat passat, quande li scudero captet su dómino al brasse e
dit:

«Regarda ta, senior! Quant mirabil!»

Il monstrat li nimfa svimmant plu próxim in torsiones serpentosi. Don
Octavio videt la, támen, su ócules strax forglissat de ella, fascinat
per un altri spectacul: li yun paisana in li ombre del figuiero, qui
penat sin cessa plenar un grand corbe per dulci fructes.

«Ella in su diligentie», Don Ocatavio dit, «es plu mult mirabil».

«Ma vi!», li scudero replicat e indicat li suol. «Senior, noi posse
devenir rich!».

E in facte, qual brillie del juveles jettat del nimfa sur terra, in omni
colores imaginabil! Li scudero ja esset tre propensi levar quant
possibil, ma su dómino impedit le:

«Ne tuchar! Lass nos meriter to quo noi possede. Escuta!», il haltat
-- «qui cria ta por auxilie?»

Captet de terrore Don Octavio videt que li puella cadet in li aqua. Sin
hesitar il sequet la per un salta, luctat bravmen contra li element
dangerosi e atinget li presc-dronanta pos alcun fort colpes.



Ella inbrassat su col e semblat tam pesant quam un masse de plumbe: Don
Octavio ja credet perir con ella in li profundore. Ma ili sentit un
funde solid sub lor pedes. Lucid radies circumfluet les, ex li medie
elevat se un palace de cristall blu-scintillant, al portas de quel stat
quar guardianes mauresc de color cafeatri, armat per halebardes. Poy
apertet se li battentes del intradas, e al cap de spirites multicolori,
con li tridente in manu aparit li Deo del Aqua.

In lévul de Don Octavio, li scudero observat li tot spectacul con
astonament e timore. Per su brasse dextri Don Octavio tenet un creatura
completmen alterat; ne plu ti demí-marcid paisana de antey, ma un fémina
con facie iradiant friscore e yunitá. Exempt del insorciation, ella hat
recuperat su aspecte anteriori e ultra to pur joya pri viver. Solmen su
silkin veste, verd quam li mare, amemorat que ella hat passat tri dies
in un profundore subaquatic.

«Foren cavaliero», li Deo del Aqua parlat con alt voce, «yo transda
te mi protecteta, li princessa Nénufar. Pro timore a su cruel patre ella
refugit se a mi imperie, u yo concedet la un asil. Ella va esser tui
sponsa, in recompense por har apreciat tu li vertús plu quam benes
mundan. Yo congedia vos -- mey li felicitá favorisar vos ambi!»

Poy li palace submerset se, li undes confluet. Don Octavio, Nénufar e li
scudero stat denov al borde del rive, credente revar. In sam témpor ili
audit un fort hinnida; Nénufar videt su blanc cavalle quel secun
aparentie hat forcurret, ma in realitá transformat se in un mul e nu
reprendet su figura original. Li Deo del Aqua misset les ancor in ultim
du del guardianes mauresc, ili havet a plenar li sede-tascas per
juveles. Finalmen li forenas saltat sur lor cavalles, e levi hufes
portat les per flechesc velocitá vers Aragon.

Don Octavio trovat su castelle caduc in ruines; it hat crulat. Per
chance il possedet li medies reconstructer it plu bell, e con li restant
tresores il mitigat li misere de povres qui hat perdit lor logís pro
incendie o terr-tremore. Ci esset li car dom seniorial de su preavos in
medie de laure e oleandres, con vista sur alt montes roccosi; de ci ne
plu alquel desires fortraet le. Il sequet li vive de agricultor, secun
su long albergat intentiones, havente a su láter un fidel consorta, li
líber e felici Nénufar.

Fabul original in Occidental, de A.E. Cortinas (Lugano, Svissia.)

Remarca del redaction: Li precedent contribution de Sr. Cortinas contene
quel neologismes queles noi ha marcat per un asterisco.

* fiaba = F conte (de fée), A fairy-tale, I fiaba, H cuento, G Märchen.
Noi trova por ti notion in nor lexicos: raconta, saga, legende, fabul.
Saga, legende e fabul have un sense plu specialisat. Raconta anc ne
expresse precismen li idé de A fairy-tale. * Fiaba, prendet ex italian,
sembla convener sat bon.





Du lunaticos amusa se directente li radies de un electric tasca-lampe
vers li plafon de un obscur chambre. «Esque vu vell esser capabil»,
questionat li uno, «grimpar al plafon along li radie de mi tasca-lampe?»
«Naturalmen», respondet li altri, «ma yo save quo va evenir. Quande
yo va har grimpat li demí-via, vu va descomutar li lúmine.»




## Li scientie e li verge divinatori

Esque it es possibil divinar, per medie de un furcat verge o branchette,
li presentie de aqua in li suol?

Benque li tal-nominat hidroscopie es un profession antiqui, li
scientistes til recentmen ne ha dat it lor seriosi atention. Sin basar
lor judicament sur experimentes personal, ili max sovente ha restat
sceptic pri su valore.

It támen nu sembla esser etablisset que ne solmen aqua, ma anc li max
mult altri substanties, emisse radiationes queles posse influentiar li
verge divinatori, o plutost li muscules del person quel tene it.

Substituente instrumentes electric por li furcat verge, on ha demonstrat
que anc li maladies es registrabil in maniere analog. Li idé que chascun
organ, maladie e drogue have su specific radiation es confirmat del
constatation que anc li elementes chimic lassa se in cert conditiones
identificar per tal metodes -- chascun element dante, por talmen dir, su
«signale» vers un specific punctu del bussol, sin dúbite sub
influentie del polaritá terral.

On mem ha constructet instrumentes ultra-sensibil queles registra actes
de pense; forsan hay ci alquel conexion con li observat facte que
machinalmen jettat ossettes responde a directives mental del
spectatores.   H. LITTLEWOOD (London).

(Condensat version de un articul de Sr. Charles Davy, in the Observer de
soledí, 20 octobre, 1945. COn autorisation del redaction del jurnale
nominat.)




## Pasca

Ti parol es derivat del hebreic «passah» quel significat in prim
sparniar, poy passar. Li solemni festa de Pasca fat, in facte, memorar
al Hebreos un duplic passage, ti del ángel exterminatori quel, per li
morte del unesim nascetes del Egiptianes, obligat li Faraon retrodar li
libertá al Hebreos; poy li miraculosi passage del Rubi Mare.

Instituet de Mosa, li festa durat sett dies. In li cristian Eclesia, li
festa de Pasca have quam scope celebrar li resurection de Jesu-Cristo.

It es in 325 pos J-C que li Consilie de Nicea decidet que in future li
pascal solemnitá vell evenir li unesim soledí pos li plen lune quel
seque li equinoctie de verne, it es inter li 22 marte e li 25 april. Del
mobilitá del festa de Pasca resulta li mobilitá de altri cristian
festas: Ascension, Pentecoste, Trinitá, Festa-Deo. Ti mobilitá, in li
practic vive, have numerosi ínconvenenties. Un quantitá de problemas
concernent li scolari annus, li aprentisages, li labor in li firmas de
chapeles, de vestimentes, etc., posi se, e it es necessi resoluer les.

On ha sovente provat far de Pasca un festa fixat. Ante li guerre li
question esset studiat del competent organes del S.d.N.e e del BIT
(International Buró del Labor), ma null decision ha esset prendet.


## Li vagones por fumatores have 100 annus

It es in 1846 que li Companie del Ferrovias del Ost-Comtia, in Anglia,
mettet in servicie sur su rete li prim vagon reservat al fumatores.
Támen li ferventes del herbe de Nicot devet atender ancor 22 annus ante
vider li Britannic Parlament obligar li companies de ferrovias admisser
un o pluri vagones por fumatores in chascun de lor trenes.

Ante 1846, li facte fumar in un ferrovia-vagon esset considerat in
Anglia quam tre íncorect e provocat severi punitiones al delinquentes.
On cita li casu de un Scote quel, viageante inter Glascow e Edinburg,
plendit que un vag odore de tabac hat manet in su compartiment. LI
conductor, tre conscientiosi, redactet un raporte ye li demande del
viageator quel obtenet del Companie, quam indemnisation, li summa
considerabil in ti epoca de 8 pounds 6 shillings e 8 pences.




## Li moral rearmament

Ti nómine pruntat al terminologie militari designa un idealistic
movement fundat de Dr Buchman e de quel li scope es etablisser nov
relationes ne solmen inter li popules ma anc inter li individues de
diferent classes social, relationes basat sur li ver principies
evangelic.

Li Moral Rearmament ne es un nov religion, ni un nov filosofie: «Noi ne
posse etablisser li pace inter li nationes, proclama su adeptes, si in
li interior de ti nationes, li individues es in statu de íncessant
guerre. Li bastamentes, li conflictes del labor e li guerre es
ínevitabil tam long quam noi ne changea nor maniere de pensar. Chascun
desira vider su vicinos changear. Chascun nation desira vider li altri
nationes changear, ma chascun atende que li altris comensa! Li idé del
Moral Rearmament es comensar per se self.»

Tre extendet ja ante li guerre sub li nómine de «Gruppes de Oxford»,
li Moral Rearmament ha incontrat in comensa mult oposition del
íntolerantes. Mult adeptes de it ha esset suspectet, difamat e
persecutet, precipue in li landes totalitari. Hodie li Movement ha
victoriosimen trapassat li desfacilitá del comensa e extende se sempre
plu in omni landes del terra.

Du centres ha esset ja fundat. In America li Island-House, in Mackinac
(Michigan). In Europa li Mountain-House, in Caux sur Montreux.
Mountain-House esset antey li Caux-Palace, un luxuosi palace. Recentmen,
pos har contenet milles de internates e refugites durante li guerre, li
hotel vat just esser demolit e li mobles vendit in extrania quande, in
verne 1946, Svisses de omni partes del land decidet comprar ti grand dom
e donar it al Moral Rearmament. Li scope de ti centre ha incontrat un
tam grand respecte que li sviss autorités decidet liberar li Rearmament
de omni impostes pri li donationes e mutationes.

Ma un idé vale solmen per su real efectes. In Caux lor aplication
constitue un ver miracul. «To, quo es astonant in Caux, scri li
«Tribune de Genève» (28 oct. 1946) es li spíritu de auxilie». Un
extraordinari solidaritá in li dominia material quam in li dominia
spiritual mette sin cessa in action li habitantes del dom laborant in
equipes. Per li labor combinat de omnes li locales es sempre nett e in
órdine, li repastes es excellent e servit just ye li hora por 700 a 800
persones.

Pro que li adeptes del Moral Rearmament veni de omni landes, mem de
China e de India, li discussiones es naturalmen desfacilisat per li
diversitá del lingues. Inter ti homes tam proxim per li cordie li
íncomprension oral es li sol barriere ancor existent, precipue si ili ne
conosse un del tri lingues principal: anglesi, francesi e german. In
null loc plu quam ci es sentit li maledition quel pesa sur li homes
desde li construction del turre de Babel. Quel aleviament vell aportar
un lingue auxiliari neutral! E quant fructosi vell esser un colaboration
inter ti Moral Rearmament laborant in li dominia social e nor movement
laborant in li dominia linguistic!

Li Rearmament in Caux just edite un brochura in francesi, in german e in
italian «Nouvelles d'un Monde Neuf» abundantmen ilustrat e quel
contene mult interessantissim informationes pri li resultates obtenet in
ti nov cruceada por li pace social. On posse obtener ti brochura in un
del tri editiones supra mentionat, por li precie de 1 fr. sviss,
scriente a: Servicie del publicationes del Moral Rearmament in Caux sur
Montreux, Svissia.

_Ric Berger_




## Li instruction del litt lapones

Li departament del Sved public instruction ha ordonat que li instruction
del Lapones in li Grand-Nord va esser confidet solmen a un personale
indigen apt a docer al puellas li tressage e li textage, e al garsones
li sculptura sur ligne, sur osse e sur corne, anc li dressage del
rennes.




## Li scol del norvegian paisane

Ante plu quam duant annus, in un cave de valley innivat, in funde de un
fiord, yo sedet sur li bancas del Folkehogskule de Voss, Norvegia, un ex
ti «scoles superior populari» u li paisanes de ambi sexus profita li
stagnation del hiverne por venir instructer se. Yo partiprendet lor vive
durante pluri semanes e yo sequet li docentie quel esset dat tande sub
li direction del ardent scritor Lars Eskeland. Yo manjat ye li table u
li director sedet con su scoleres, yo dormit in un chambrette, sub li
tegmentes, impregnat del odore del abiet-ligne; in altri paroles, yo
vivet li vive studiosi de ti grand yunos e de ti alt puellas queles
lassat lor farmer por cultivar li spíritu pos har cultivat li terra. Yo
ne posse dir con quel emotion yo regardat les, durante que, por lor
ínhabil fingres, ili foliettat studiosimen lor libres, ni con quel
simpatie yo guatat, sur lor atentiv visages, li efecte productet del
explicationes del instructor quel ili escutat religiosimen.

Li materies quel esset in li programma esset diversi. Li scoleros posset
iniciar se tam pri li terra-mesuration e li agricultural chimie quam pri
matematica, historie del litteratura o antiqui islandesi, quel esset por
les, to quo esset por me li latin in li licéo. In ti témpor, yo esset
just exeant del Scole Normal Superior (Scole por professores del
secundari docentie) e yo ne posse dir quant yo esset astonat vidente, in
ti Alt Nord, un litt gruppe de ti paisanes luctant contra li original
textu del comentaries de Julius Caesar pri li guerre de Gallia, nam
alcunes havet li audacie voler aprender li latin.

Ili petit me auxiliar les por comprender li textu. Yo provat it, e
volente explicar in lor lingue neo-norvegian tant concret e tant vivid,
yo deve confesser que, forsan, yo comprendet it por li prim vez. It es
pro que yo esset obligat traducter it precisimen in ti lingue, nov e
antiqui in sam témpor, e quel scientistes e poetes constructet
specialmen por li usantie del norvegian paisanes. Talmen, li yun mann o
li yun fémina queles esset avan me, sentit null confusion expressente se
per li términos max abstrat, pro que tis esset constructet con elementes
queles ili bon conosset e de queles ili comprendet ínmediatmen li sense
e li sapore. Ili penetrat directmen in li munde del idés pos har vivet
in ti del objectes. Ili fat to per medie de ti neo-norvegian lingue quel
gradualmen devenit li lingue del tot popul de Norvegia. E, in sam témpor
quam li neo-norvegian difuset se, li homes, descendent del profund
strates del nation, ascendet gradualmen vers li potentie. E talmen, li
norvegian paisane, quasi sin changear su lingue, posset acceder al max
alt nivelle del instruction, iniciar se al aferes del state, guvernar
con plen conossentie. Li neo-norvegian lingue, constructet de Ivar Aasen
a su companes, extraet del dialectes, devenit li max secur e max eficaci
instrument por li emancipation political e social del norvegian masses.
Vi es to, quo yo aprendet in li scol del norvegian paisanes. Yo opine
que noi vell bon far, meditante ti docentie.

Aurélien Sauvageot

«Le Populaire» -- Paris -- 19 Marte 1947 (trad. L.M. de Guesnet.)

N.B. Noi traductet ti interessant articul pri li fate de un constructet
lingue, quam homage a Sr. Prof. Aurélien SAUVAGEOT, Professor in li
Scole del Modern Lingues Oriental in Paris, quel introductet con
competentie e afabilitá li radio-emission «Li Unit States del Spíritu»
consacrat al international lingues in li radio-station de Paris li 10
Feb. 1947.

L.M.G.




## Un long labor

Li dictionarium del francesi Academie, quel ha esset recomensat ante
quelc annus, va esser finit solmen circum li annu 2000. Un altri
dictionarium, ti de Oxford, postula «solmen» 50 annus.




## Diverses


### Li grand forestes

Malgré li deforestationes, it existe ancor bell forestes sur nor terra.
Li max vast es probabilmen ti quel extende se sur li tot central Africa.
It have, in facte, ne minu quam 4800 km in longore del nord al sud e un
largore egalmen considerabil.

In li valley del Amazona, li forestes covri un region havent presc 3500
km in long e 2000 km in larg.

Li forestes del provincias de Quebec e Ontario, in Canada, es 2700 km
long e 1000 km larg.

Finalmen Siberia contene anc tre vast forestes, format precipue per
coniferes de quel li truncos es tam proxim li unes al altres que it es
quasi ínpossibil far se in via inter ili.


### Numerotation del domes

Til ante 150 annus on ne conosset ti procede de indication, ni in
LOndon, ni in Paris. It es in Berlin, in 1795 que on comensat numerotar
li particulari domes, ma in maniere tre defectosi. On prendet quam
punctu de departe li porta de Brandenburg e li numerós succedet se in li
tot cité sin distintion de strades!

Vienna, desde 1803, sequet li sistema inaugurat in Paris in 1795: li
ciffres pari in un látere del strade e li ciffres ínpari in li altri
látere.


### Un strangi avie

On just anuncia de Australia que zoologos de ti land ha successat capter
vivent li sol avie venenosi existent sur li terra, adminu li sol quel on
conosse til hodie.

Ti avie, quel li indigenes de Nov-Guinea nomina li «avie del morte»
have in su bec un venen de quel li efecte es fulminant. It sufice que it
pica, mem levimen, su adversario por que ti-ci es sucusset de
convulsiones quel aporta li morte.

Li Avie del Morte simila un poc li luscinia e vive solmen in Nov-Guinea.
It es tre rari.


### Qualmen manja li homes

Secun un curiosi statistica publicat in Japan ante curt témpor, li homes
quel utilisa, por manjar, un furcette e un cultelle constitue solmen un
ters del population del terra.

Un altri ters es format de tis quel utilisa bastonettes. E un triesim de
tis quel utilisa plu simplicmen lor... fingres.


### Viages al lune

Anglia interessa se vividmen al problema cielari. Ta existe un «Société
britannic interplanetari» fundat in 1933 de Sr. Cleator, un fisico de
Liverpool, e quel atrae mult yun scientistes.

Instructet per li experientie del ultim guerre, li membres de ti societé
labora nu basante se sur li suposition que, secun omni probabilitás,
projectiles in prim sin pilotes, poy con pilotes, va atinger li lune.
Ili pensa que to es possibil nu per aparates con reaction propulset med
un chimic combustibile, a quel li scientie nucleari va furnir li fortie
necessi in un volúmine tre micri.

Li societé, quel have circa 300 membres, de quel li 2/3 es scientistes,
publica un revúe tecnic. It organisa reuniones, conferenties,
expositiones. Su membres es persuadet que li unesim machine sin pilote
va posser atinger li satelite del terra ante 10 annus e que li unesim
viage quel li homes va posser far til li lude va evenir ante que 30
annus ha passat.

Támen, li lune ne plu es considerat quam li principal scope, ma quam un
etappe inter li lune e li altri planetes.




### Un mestiere original e fructosi




Richard Bilkowski, ex-jardinero, ha abandonat su profession por
consacrar se a un plu fructosi mestiere: li elevage del lumbricos. Il ha
luat in California un terren de circa un quart de hectare por installar
ta su bizarr explotation. Li terra contenente ja mult lumbricos,
Bilkowski ha ancor ameliorat it jettante sur it mult jettallias de
farine, de mosses e vegetal restes. Pro que chascun verme, tant
abundantmen nutrit, posi adminu 400 oves, on vide li rendiment del
terren, expurgat in antey de omni animales destructori de vermes.
Chascun verne, li max grand lumbricos quel ha atinget adminu 2 annus, es
extraet del suol e posit in recipiente con nutriment por 4 mensus. Tal
collis es facilmen transportabil. Li merce es demandat til li nord de
Canada e li afere nutri largmen su ingeniosi proprietario.


### Un land quel debi su nómine a un tintur-ligne

Durante que tam mult exotic lignes, utilisat in fin-carpenteríe, in
apotecas e tinturerías, debe lor nómine (por ex.: Nicaragua, Pánama,
Campeche, Surinam, etc.) al regiones in queles ili origina, it existe un
quel ha dat su nómine a un grand sud-american land, it es li *bresil*,
con un b minuscul.

Li «berzi», quam nominat it ja in li XII-esim secul Marco Polo, quel
hat conosset it in Ceylon, es un ligne dant un tintura quel Europa
recivet tra Egiptia mult secules ante li decovrition de America e
Brasil. Ti ligne debi su nómine al rubi tintura quel it furni e quel on
ha comparat a ti del *brase*.

Li unesim Portugaleses qual abordat li ost-litorale de Sud-America, dat
a ti terra li nómine de Vera-Cruz, poy de Santa-Cruz. Quande plu tard on
decovrit que it esset tre rich in ligne de rubi tintura, li nómine del
asiatic ligne viceat tis de Ver-Cruce e Sant-Cruce, queles persistet in
altri locs de Sud e Central-America, e sol li nómine de Brasil restat.


## Li dactilografa es obedient

_(Ex li «Revue sténographique belge».)_

-- Senioretta, di li patron, releente lettres, yo vole que vu tippa to
quo yo dicta vos, e ne to, quo vu pensa. Esque vu audi?

-- Yes, Senior.

Li sequent die un senior Squizz recivet li sequent lettre:

____
Car senior Squizz, hum, hum, hum. Vu es un excellent hom de aferes.
No, ples recomensar. Il es un furtero, ma yo ne posse insultar le, il
vell far me un processu. Li ultim cargament de sapones, quel vu inviat
me es de inferior qualitá. No, ples efaciar. Si vu ne posse furnir me,
no, furnir nos sapon de melior qualitá. -- Mi cigarre es ancor extintet,
diábol de diábol, ples excusar me, Senioretta. U donc yo esset in mi
lettre? Sacri Deo, vu es bon friset, hodie. Vor devoet. Uf! Ancor un
idiot expedit. Ples signar vice me, Senioretta.
____


## Ah, ti ortografie!

Li marito es in li lette, malad. Botellettes, pillules, medicamentes
vicina pelmel sur li nocte-table. Il senti se tre mal e es persuadet que
il va passar in li altri munde. Subitmen li porta del chambre mi-aperte
se. Blond e subrident, quam sempre, su gentil litt marita, quel cuida le
con amore, avansa su cap in li apertura.

-- Car, mi litte, ella di, yo es scrient un lettre a mi mamá. Qualmen
dunc on ortografia *forne crematori*? Con un c o plu bon con un k?




## Just aparit




- Ric Berger: Fundamental Vocabularium, cadernes 1 e 2.
- Ric Berger: Lexico del finales in li L.I. Fr. 1.20




# Cosmoglotta B 89 (may 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 May 1947 -- Nró 89 (4)




## Nederland o Holland

Durante 80 annus li Nederlandeses luctat contra li hispan guvernament,
quel esset sentit quam un yug. Li índependentie esset aconosset in 1648,
per li pace de Münster. Li diversi provincias tande format un
federation, nominat «Republiek der Verenigde Nederlanden» (Republica
del Unit Nederlandes), aproximativmen in li maniere quam nu ancor in
Svissia, li Unit States de America, e quelc altri landes. Ja durante li
80-annual guerre li republica hat atinget un alt gradu de prosperitá,
specialmen li provincia Holland, quel esset situat tre favorabilmen
along li borde del mare del Nord. Li marine e li flotte comercial
consistet in grand parte in naves de Holland, quelc de Zeeland, e solmen
poc de Friesland o Groningen. Li hegemonie de Holland sur li altri
provincias esset un facte comprensibil, e on audit tra li tot munde li
nómine de Holland mult plu sovente quam tis del altri provincias. Tande
li nómine Nederland ne ancor esset usual; li Nederlandes existet, ma ne
ancor Nederland quam un unité cludet.




Pos li epoca francesi, quel finit in 1815, nor land devenit un reyia. Li
max oficial nómine es «Koninkrijk der Nederlanden» (Reyia del
Nederlandes); li customari oficial nómine, e li nómine omnidial, támen
es Nederland. Ti nómine es printat sur li postmarcas. Li reyia consiste
in 11 provincias. It es comprensibil que Nord-Holland e Sud-Holland
restat, specialmen in comense, li max important provincias. Anc li
densitá del population in ti provincias es plu grand quam in li altres.
In li du Hollandes ya trova se li tri max grand cités de Nederland:
Amsterdam (li capitalia), Rotterdam (li prim cité comercial e maritim) e
's-Gravenhage (Li Hag, li residentie e sede del guvernament); adplu
pluri altri important cités. Ma poc a poc li situation modificat se,
caus li developament del trafica, del industrie e del agricultura. Ergo
li facte que in comensa del reyia li max important oficial esset ocupat
de Hollandeses, nu ne plu existe: li ministros e altri alt oficiarios
origina de omni provincias, benque, quelcvez -- rarimen -- un voce es
audit, assertent li contrarie. In facte
Nederland nu es un positiv conception e un cludet unité, de quel Holland
solmen es un parte. It es dunc completmen corect que por li tot land li
nómine Holland mey esser usat gradualmen minu sovente e viceat de
Nederland. It es anc tre corect que desde pluri annus it es un
aspiration del plu grand parte del civilisat Nederlandes promoer ti
alteration por li habitantes del altri 9 provincias it es plu agreabil
audir (por li tot land) Nederland quam Holland. Naturalmen Holland posse
esser usat in corect sense, specialmen de Nederlandes; si un habitante
de Friesland, Limburg, etc. di: «Yo ea a Holland», il vole dir: li
provincias Holland, to es tre just.

It nu va esser clar que pri li lingue it es lu sam quam pri li land.
Hollandesi naturalmen existe ma es un dialecte del provincias Holland,
o, plu corectmen, un serie de dialectes. Li nederlandesi, in contra, es
li oficial e li generalmen parlat e scrit lingue del tot land. Ma in
omni provincias anc li diversi regional dialectes es parlat. Adver li
nederlandesi dialectes in Nederland, li nederlandesi nu difere
passabilmen mult del hollandesi. Totvez li fris ha influentiat li
nederlandesi tre poc. Li nederlandesi e omni dialectes del land apartene
al sam classe de lingues quam li german, exceptet li fris, quel apartene
al sam classe quam li anglesi.

It es tre just que in Occidental nor land es nominat Nederland, ma it ne
es corect que por li *lingue* ancor sovente «hollandesi» es usat, li
nómine de nor lingue essent «nederlandesi». Anc in nor land self li
nómine hollandesi es sempre plu remplazzat per «nederlandesi».   A.
Aikes (Nederland)




## Li lingue de IALA

In li «GRAND ROUTE» (Paris), februar 1947, Sr Prof. André Martinet
cita quelc fraces in un del formes experimentat del lingue de IALA.

____
Le existentia del Union Postal Universal nos pare perfectamente
natural. Nulo lo presta atention, e nos son in nul maniere surpriset que
nos pote (excepte durante un guerra) mandar un letera a alcun loco del
monde, e que li unic esfortie necessari pro elo consiste in comprar un
timbre a nostre oficio postal. Le Comission Temporari de Transporta e
Comunication ha recomendat li redaction de un acorde pro posir le Union
Postal in relation con le Nationes Unit, ma le Comission insisteva que
le Union Postal deve retener un autonomia suficiente a fin que nul
consideration political potereva impedir su eficentia tecnical.
____




## Li scientie e li lingue international

Null branche del homan activitá plu mult besona un lingue international
quam li scientie. In li scientic vocabularium li proportion del
vocabules comun al grand lingues de civilisation es enorm, e on have li
impression que al paroles ja conosset del scientistes sur li tot terra
manca poc, solmen un poc cohesion, por constituer un mundlingue complet.

Támen on constata que null del 3 lingues international difuset til
hodie, Volapük, Esperanto e Ido havet un successe in li medies
scientific. Li aspecte barbari de Volapük e li curt durada de su
successe impedit ti lingue atraer li atention del tecnicos. Ido esset ya
durante quelc annus patronat de quelc conosset scientistes quam Ostwald,
Couturat, Lorenz, etc., ma si in it li radicas esset bon selectet in
revancha li finales heredat de Esperanto mutilat presc omni derivates ja
international. Ti facte es tam plu astonant e regretabil que Couturat
self, li autor de Ido, sempre proclamat que «nequande li scientie va
acceptar un lingue constructet quel rejetta li internationalitá ja
aquisitet». Solmen Occidental, con su Regul de Wahl, include li presc
totalité del paroles international con lor aspecte familiari a omni
scientistes. Li scientie e li tecnica va nu posser, mersí a Occidental,
utilisar un lingue tot pret e ínsuperabilmen international.

In un de su ultim articules just redactet ante su morte li conosset
propagator de Esperanto, E. Lanti, jetta un ultim regarde sur li
positiones aquisitet del sistema a quel il dedicat su tot entusiasme, su
forties e su cordie durante plu quam 25 annus. In ti articul «Vivent
lingue artificial: Esperanto» Lanti constata un facte quel il
«personalmen regreta»: «Esperanto es plu usat por litteratura quam
por tecnica».

Il studia longmen li causes de ti facte, e il crede har trovat:

____
Li facte que Esperanto esset til nu plu usat por litteratura quam por
scientie e tecnica es, secun mi opinion, explicabil per to que
generalmen li Esperantistes es idealistes, homes queles reva pri
homanité melior quam li hodial, pri munde sin guerre in quel vell regnar
li interfraternitá.
____




Ti explication es comod, ma fals. In 60 annus de expansion li movement
esperantistic ne ha possedet solmen revatores, ma anc tecnicos,
scientistes, chimistes, fisicos, etc., queles aprendet Esperanto just
pro que ili sentit li necessitá de un lingue international por li
scientie. On save que, por exemple, li famosi german chimist Ostwald
consacrat un tot hiverne de 1906 a discurses pri Esperanto e li scientie
in U.S.A. Durante pluri annus li richissim matematico de Bern, de
Saussure, editet e redactet li Internacia Scienca Revuo in Esperanto.
Si, pos provas de un demí secul li scientistes queles
interessat se a Occidental, abandonat it li unes pos li altres til que --
quam constata it melancolicmen hodie Lanti self «Esperanto es nequant
usat por scopes scientic», li explication de ti facte es tre simplic:
Esperanto deforma tam mult li paroles international ja familiari al
scientistes es presc ínreconossibil in it.

Un scientist anglesi o german, por exemple, comprende un textu scrit in
italian, francesi, etc., pro que in li lingue scientic, li proportion
del paroles ja international es tre grand (circa 75%!). Reciprocmen un
scientist italian o german comprende presc totalmen textus scientic
redactet in francesi o anglesi. Ma, pro que Esperanto deforma presc omni
vocabules international, un textu in Esperanto apare a omni scientistes
europan *mine* comprensibil quam un textu in un del grand lingues de
civilisation. Li letura de un sol numeró del «Internacia Scienca
Revuo» sufice por far comprender ti facte, e on explica se sin pena li
desinteresse del scientic organisation por Esperanto e por lingues del sam
conception (Ido, Nov-Esperanto, etc.).

Rejettar li culpe sur li altres, quam fa Lanti, es un reaction homan! Ma
it vell esser plu bon confesser que li medie proposit -- ad-saver Esperanto --
ne satisfa li usatores tre longmen. Quande un lingue naturalistic simil
a Occidental va esser ofertat, on va constatar que li scientistes «ne
es plu ciec o plu retardat quam li litteratores».

_Ric Berger_




## Ex un lettre de Farfarello

In un recent numeró de Cosmoglotta yo videt que alcun bonintentionat
optimist promesset li resurection de Farfarello in li proxim future. Oh
vé! Li ínresponsabil spíritu quel eruptet ex li paper-corbe es
inprisonat in un córpor quel deve passar mult hores in un buró pussante
li plum sur li papere in li servicie de mercenari objectes, talmen
productente de quo viver ma ne productente alquo vermen productiv. ...
Li spíritu Farfarello es catenat a un mente exhaustet per li
vicissitúdines del guerre e reconstruction e luctante continuimen e
defectosimen contra un statu de fatiga. In tal circumstanties on inclina
preferetmen a lamentationes quam a gambolades. Totvez, li cri de mi
adminator ha tuchat me, e li ínautorisat precipitat promesse posi me sub
un cert obligation, e yo va vider quo yo posse far. Yo ha aprendet mult
pri li stupiditá del homes durante li annus recent, e ti etern problemas
presenta quam tragedie al melancolic temperamentes ma quam risibil al
cinico.



****

Car letor,

Tu ne have guste por li propaganda? To fa nequo! Abonna a COSMOGLOTTA
1947 tui max car amicos!

****




## Sufixes de persones

Por formar nómines de persones on ante omnicos besona un sufixe quel,
addit al verbe, indica li actent person. In un neo-latin interlingue ti
sufixe ne posse esser un altri quam -or. Altri sufixes quam -ero, -ario
(ambi ex latin -arius), -ist, -ard, etc., es addit al nómines
(substantives e adjectives), ergo denominal sufixes, e indica un person
caracterisat per li radica. Proque cert amicos sovente ama usar -ero
quam un variante de -or, it es necessi emfasar li diferent usation del
deverbal -or e li denominal -ero.

Ja in Kolmoglott nr 1, 1923, sr E. de Wahl declarat un simil opinion. Il
scrit: «Un special classe es li sufixes de persones. Ci noi deve
distinter li paroles derivat del verbes e del nómines. Li verbes deriva
li persones actent del forme del perfect per medie del sufixe -or. It
monstra un person quel have un ocupation industrial, comercial, aferal
ye li radic-parol. P.ex. vitre-vitrero, libre-librero, barbe-barbero,
florera, molinero, etc.». It es important observar, que sr. E.W. cita
exemples, in queles li «radic-parol» just es un substantive. Multissim
simil exemples ex nor lexicos monstra li sam *denominal caractere* de
-ero: carbonero, chapelero, forestero, fusilero, horlogero, jardinero,
juvelero, sapatero, pottero, etc.

Pro quo on dunc comensat usar -ero anc quam deverbal sufixe? Un cause es
forsan que ja li unesim clavet citat lavera apu barbero. Lavatora vell
har esset egalmen bon a plu regulari: instructor, fabricator,
panificator, piscator, redactor e altres indica professionales sin
substituer -or per -ero, quel nu esset reputat quam un sufixe de
professionalmen actent persones. Pos que on hat installat -ero quam un
deverbal sufixe, on extendet su usation ancor un gradu. In serchero,
yodlero, rimero, conossero, partnero, etc., it ne acte se pri
professionales, ma pri imitationes de quelc paroles francesi, anglesi o
german.

Ante que yo demonstra que it es possibil haver un regulari sistema per
-or, yo peti letor un moment regardar li opiniones pre -ere in Novial.
Quande sr. V. Ahlstedt in mult excellent articules in li ultim
annu-colectiones de «Novialiste» proposit usar -tore vice -ere (li
original deverbal sufixe de Novial), prof. O. Jespersen replicat:
«-tore es evidentim plu bon in li maxim multi casus. Solim cun germanal
vordes -tore non sembla bon: bakatore (E baker, D Bäcker, Sv bagare) non
es natural. (Occidental have pan(ificator), ma on pove baka altru kam pane).»

Si germanic verbes es incorporat in Occidental, ili recive li romanic
finale -ar del infinitive. Proquo ili dunc ne vell posser prender li
finale -or? Si li resultate ne plese, ne li sufixe -or, ma li verbe es
fals, e deve max bentost esser substituet!




Por retrovenir al simplicitá esquissat de Edgar de Wahl ja in 1923, it es necessi
observar li sequent categories.

1. In casus, u on til nu ha format duplic derivates, it sufice usar li
forme de -or: ergo aprensor, chassator, conossor, furtor, inspector,
pictor, textor, venditor, vice li sam radica + -ero.

2. On usa -ero solmen junt con un radica nominal. Seglero ergo es
derivat de segle e significa D Segelmacher, Hi velero, e ne D. Segler,
Hi navegador. Del verbe portar noi deriva portator; portero e portario
deriva se del substantive labor, ne del verbe laborar. Sr. A.Z. Ramstedt
informa me que li slavic lingues have un simil diferentiation inter
deverbal e denominal sufixes. Sr. I. Federn scri in Cosmoglotta B, decembre
1945, que «pos verbes on usa generalmen -or, it significa li actente,
person o aparate. Pos substantives on usa li sufixe -ero, quel
generalmen designa li artisanatu, li practic profession».

3. Vice imitar o simiar li lingue francesi, anglesi e german e per -ero
calcar paroles in -eur, -er, noi deve serchar un principie plu secur e
firm, noi deve sequer li autonom regularit'a de Occidental e modelles
in italian e latin, quo da p. exemple: serchator (it. cercatore),
fraudator, fusor, rimator, semator (it. seminatore), retuchator (it.
ritoccatore), dansator (it. dansatore). Yo opine que it es plu important
haver un regulari sistema, sat natural pro apoy de italian e latin, quam
un cameleonatri metode de -ero, permissent calcar quelc paroles francesi
(porteur, danseur, rimeur, semeur, etc.), e yo espera que on va aprobar
un clar distintion: -or deverbal, -ero denominal.

E. Berggren (Svedia)




## Silvio Gesell

Li mult economic desfacilitás de nor témpor fa nos memorar un mann, quel
ja ante mult decennies inventet un nov teorie del órdine economic. It es
li morit grand comerciant Silvio Gesell, quel creat un grandiosi ovre,
quel il self nominat: «Li natural órdine del economie».

Desde plu quam quinant annus omni capitalistic landes refusat ti teorie
proque on totalmen misconosset it. On ne volet reconosser it por ne
indangerar lu til nu practicat, precipue li valuta aurin, e por
conservar it.

Nu li témpor ha venit por presentar li ovre de Silvio Gesell, e
specialmen li idé de su «moné diminutiv» (Schwundgeld).

Hodie li actualissim question jace in li politic territoria del valuta.
Li aure ha perdit su signification quam fundament del valuta e it es
necessi ear nov vias.




To monstra Silvio Gesell postulante un modification del moné conform al
alt evoluet modern economie. Li nov teorie de Silvio Gesell adopte li
moné solmen quam medie de change. Li function del pecunie deve efecter
solmen li
change de merces. Li augmentation o li diminution ne plu depende del
afluenties o defluenties de aure, ma stabilitá del moné-valore jace in
li proportionat precies del merces.

Li nov moné necessimen deve circular; si on retene it, tande su valore
diminue automaticmen. In consequentie de to nequi va retener li moné ma
retroducter it tam rapid quam possibil denov al economic vive.

Naturalmen existe diversi possibilitás por realisar li idés de Silvio
Gesell. Li spacie disponibil ne sufice por explicar omnicos
detalliatmen. Pro to noi recomanda li excellent libre de Karl Walker:
«Li problema de nor témpor e su mastrisation». Forsan mult
complicationes de nor hodial economic vive vell esser evitat, si on vell
provar soluer li problema del moné in ti direction.

_Willy Mildebrath (Berlin)_

(Red.: Noi fa memorar que Cosmoglotta es completmen neutral in politica.
Li publication de ti articul es dunc solmen informativ e ne have
signification por li tendentie de nor revúe.)




## Esque vu desira «Cosmoglotta» completmen printat?

Plurivez coidealistes expresset li desir vider nor central organe
completmen printat. To es un tre legitim ambition quel noi vell realisar
si... si noi vell posser printar it sin deficite.

Sr. Moritz Stöckli (Buttisholz, Luz., Svissia) proposi que noi mey
elevar li precie del abonnament a Fr. 15 o Fr. 20.— sviss si necessi,
nam il dit que «on vole bon payar alt precie por un bon cose».

Noi submisse ti proposition a nor letores e noi insistentmen peti
*omnes* scrir nos un postcarte por informar nos si ili consenti pri ti
suggestion. Si sat numerosi coidealistes aproba ti proposition, noi vell
studiar it detalliatmen e comunicar nor definitiv proposition in
Cosmoglotta con petition a nor letores decider pri it. Si noi recive
suficent auxilie por ti scope noi va realisar it.

Interim, noi peti nor letores e abonnatores ne obliviar nor rubrica
«Donationes por Cosmoglotta». Adplu noi anc consilia a omnes *far intensiv
propaganda por augmentar in grand mesura li númere de abonnamentes in
1947*. Si chascun actual abonnate vell recrutar adminim 3 nov
abonnatores durante 1947, ili vell hastar grandmen li solution del
completmen printat Cosmoglotta. Omnes al labor!

Fred Lagnel






## Un poema de Kurt Feder

Kurt Feder, de Bad-Homburg, in Germania, ha dedicat presc tu tot vive al
idé del lingue international. Desde li fine del passat centenie il es
mundlinguist. In li annu 1900 il recivet li diploma de docent de Volapük
(tidel volapüka) del autor del Volapük, Schleyer, plu tard li diploma de
docent superior. In li annu 1904 il adheret a Esperanto, il fundat in
Halle un gruppe esperantistic, corespondet mult con prof. Couturat,
devenit Idist de unesim hora, composit in 1911 li suplement del
vocabularium german-Ido, esset li colaborator presc unic de Couturat in
li composition del grand Lexico german-Ido, e devenit membre del
Ido-Academie in 1912. Pos li unesim guerre mundan il devenit secretario
del Ido-Academie, composit li complet Radicarium Ido-german, in
colaboration con Schneeberger, e li Radio-Lexico Ido, german, anglesi,
francesi, italian e hispan (1924, colaborator sr. J Nordin). Pro fatiga
excessiv il devet demissionar quam secretario del Ido-Academie. Ante
1930 il tornat se a Occidental e laborat por Occidental con sr. Dr. Wormser in
li societé interlinguistic de Frankfort (M). Ante e pos li comensa del
duesim guerre mundan il adaptat li german unitari stenografie a Occidental (ne
ja publicat). Nu il traducte in Occidental li vocabularium de prof. Hecker
(centres de interesse) e li Optic Lexicos de Dr. Peitzch. In ultra il es
mult ocupat per li traduction de poemas, de queles noi publica li
sequent.


### Canzon al verne

.1
[verse]
____
Quand' li vern ascende sur li mont,
E li niv disflue in li sol',
Quand' verdija omnicos in rond,
Prim florettes pussa ex li suol --
Quande es morient
Nu in un moment
Omne pen e hivernal torment,
Sona it del mont
Al fugient hivern:
Oh, quam bell li mund
Nu es in li vern!
____

.2
[verse]
____
Quand' li sole lecca li glacier,
Quande del montania salt' li font,
Verdi covri se partú li terr,
E delicie sona in li rond --
Mild aer tapid
Sur li pra lucid,
E li ciele ride tam limpid,
Sona it del mont
Al fugient hivern:
Oh, quam bell li mund
Nu es in li vern!
____

.3
[verse]
____
Ne esset it in li verne yun,
Quand' tu cordie al mi se apertet?
Quande yo de tu, suava yun,
Yo li prim long besa recivet!
Tra l' bosquett sonat
Alt li joy-cantad',
E li fonte de li mont saltat --
It sonat del mont
Al fugient hivern:
Oh, quam bell li mund
Nu es in li vern!
____

Friedrich von Bodenstedt, trad. Kurt Feder.






## Cronica




(págines 45 e 46 manca)

Esperanto, basat sur linguistic conceptiones sin valore. Il conclude
esperante que li lingue de IALA va posser esser experimentat in radio.

-- Interlinguistic Novas, li revuette del O.S.F. sembla interessar mult
nor amicos de extrania. LI precie de abonnament es por Francia, con
adhesion a O.S.F. 50 Fr. fr. Por extrania, sive Sv Fr 2.—, sive 5
international response-cupones. On posse abonnar che L.M. de Guesnet, 83
rue Rocheouart, Paris 9, Francia, o anc che Institute Occidental,
Chapelle (Vd), Svissia.



-- Li O.S.F. anc publica documentes pri «Opiniones pri Occidental» de A.
Meillet, Phileas Lebesque, Regis Messac.

-- Renascentie Nro 5 de marte 1947 (Bulletine politic international)
contene: Un lettre de Renascentie a IALA, Antisovietisme e
interlinguistica, Esque mutationes de lingues es possibil? Cronica, On
scri nos... Abonnament annual: 1,50 sv. Fr o 40 fr. Fr, che li
redactor: W. Gilbert, 58, rue de la Paix, Choisy le Roi (Seine) --
Francia. Postchec conto PARIS 5539-99. Li Institute Occidental in
Chapelle-Vaud in Svissia transmisse eventualmen li abonnamentes.


### Germania

Noi recivet de nor coidealist Walter R.C. Raedler, Wehrkirch
OL. nr 265, Saxonia (Russ zone) un *Epistul fro li isolation*, in quel
il parla pri li desfacilitás reciver materiale por li propaganda de Occidental.
Til nu it es quasi ínpossibil expedir tal materiale a Germania, ma noi
espera que li situation va bentost changear.



-- De nor coidealist Willy Mildebrath (Berlin), noi recivet li liste del
adherentes a Occidental. Noi da ci li liste del nómines quel contene presc omni
ancian conosset coidealistes: Maas, Kühn, Ebert, Neumann, Raedler,
Karch, Fritzsche, Gär, Quensel, Feder, Weiss, Rössing, Schnitzler,
Hempel, Berkold, Sander.

-- Nor sviss colaborator Werner Zimmermann, departe denov a Germania.
Su adresse es che Sr. Rudolf Zitzmann Verlag, 13a, Lauf bei Nürnberg.


### Tchecoslovacia

Nor tchec coidealistes organisat se: Sr Ladislav
Podmele, Zelena 2, Praha 19, studente in li Universitá de Praha, prendet
li function de administrator del *Buro de Occidental*. Il scri nos: Li
max grand gimnastic organisation de *Sokol* in Tchecoslovacia va
arangear in li annu 1948 su panscolic festivale in Praha. It es un
eveniment significativ por li tot central Europa, precipue per li landes
slavic, nam ili va anc partiprender li festa. Secun nor contacte con li
section propagativ de ti organisation, it va publicar su comunicationes
anc in Occidental. Ma existe un condition por ti publication: it es necessi que
li comité recive del extran interessates *lettres quel va monstrar un
ecó international*. Pro to noi peti omni coidealistes e letores de
Cosmoglotta benevoler demandar li liveration del folies informativ in
Occidental a: Section del Propaganda, Panscolic Festivale 1948, Dom de Tyrs,
Praha III, Tchecoslovacia.




## Occidental-Union

Li 27 april, in Yverdon (Svissia), li presidente, vice-presidente e
director del Occidental-Union, pos har constatat que li relationes
epistulari ha nu redevenit normal con presc omni nationes, decidet
organisar votationes por reconstituer li Senat e poy li Academie. Un
liste de circa 30 candidates es nu submisset al societés national. Li
cedules de votas va esser recivet e controlat de un societé national
exter Svissia.


## Donationes por Cosmoglotta

Fine de 1946: Sr Moritz Stöckli, Fr. 3.—; Maurice Martinet Fr 3.—; Sr
Buchmann Fr 3.50; A Nordlund Fr 0,75; B. Hufenus Fr 0,50. SCOED: Dr.
Ing. E Bakonyi, 1 parte

In 1947: Sr. Berggren, Fr 6,25; E. Gamperle Fr 0,50; Willy Schwarz Fr
0,50; Dr. CE Sjöstedt Fr 0,74; F. Tjernström Fr 7.75; R. Ström Fr 0,35;
Dr. B. Blomé Fr. 33.—


## Nov publicationes

SVENSK OCCIDENTAL ORDBOK. Ti libre de 126 págines, composit del conosset
pioneros del L.I. in Svedia, Sres Berggren, Blomé e Sköld, es certmen li
max complet e li max modern vocabularium de Occidental publicat til
hodie. Presc duplicmen plu ampli quam li dictionarium de Gär it
constitue un fonte ínexhaustibil de paroles e expressiones. It es
remarcabil que ti ovre nasce ne in un land romanic, ma in li nord de
Europa, u li lingues es max diferent de Occidental. -- Precie 6 sved kr.
- Obtenibil che Svenska Occidental-Federation Box 171, Stockholm.
Postgiro 70315.



Li Institute Occidental de Chapelle (Vd) just publica «Remarcas pri li
activitá del Central Officie durante li guerre e Response al
propositiones del Vienneses» (gratuit); li documentes 186 in Occidental e
anglesi (8 P.) «Un lingue international existe ja»; doc 190: «Textu
comparativ» in A., F., G.,  Esperanto, Occidental (gratuit).




## Contenete

- Aikes: Nederland o Holland.
- Berger: Li scientie e li lingue international.
- Berggren: Sufixes de persones
- Mildebrath: Silvio Gesell.
- Feder: Poema
- Nidecker: Volapük e Jacob Sprenger.
- Cronica



COSMOGLOTTA: Chef-redactor: Ric Berger, prof., Morges (Svissia).
Redaction e Administration: Institute Occidental, Chapelle (vd) SVISSIA
Tel. (021) 9,56,56. -- Editor responsabil: Fred Lagnel (Vd). Cosmoglotta
B es poligrafat del Institute Occidental.




# Cosmoglotta B 90 (jun 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Junio 1947 -- Nró 90 (5)




## Pro quo yo ne plu fuma!

Yo ha esset fumator durante circa 15 annus, del etá de 26 annus til 41
annus. Desde ti epoca yo ne plu fuma.

Qualmen yo comensat fumar? Un véspere yo esset che amicos. Un seniora,
pro joca, proposit me un cigarette de egiptian tabac. Yo fumat it e li
odore pleset me. Pos quelc dies yo comprat un pacca de tal cigarettes
anglesi: Muratti After Lunch e yo comensat fumar. Yo fumat li oriental
tabac e li Maryland til li guerre de 1914. Anc yo apreciat un bon
cigarre, sive un Habanesi sive un Brazilian. Durante li guerre, pro
manca de tal tabac e de moné yo comensat fumar li ordinari caporale e
mem li pip. Ma yo confesse que yo fumat li pip quande yo ne havet
cigarettes. Secun me, quande on fuma li pip, on deve sempre aspirar; li
fuma sembla acri e irita li stomac...Pro to yo manet fidel al
cigarette. Yo deve dir que yo nequande fumat in li matine, quande li
stomac es vacui; li sapore del tabac pleset me solmen ínmediatmen pos li
ultim boccade, e pos har manjat yo sentit ínmediatmen li beson fumar.

E yo sempre plu fumat, sam quam omni fumatores, til fumar circa 30
cigarettes chascun die. Yo esset conscient que it esset un manie sin
valore, ma yo ne posset renunciar it. Quande mancat li tabac, alor
mancat alquó.

Un die, in 1927, yo eat passar li jorne che amicos in li circumité de
Paris. Esset presc minocte quande yo revenit ad-hem e yo hat fumat circa
deci quin cigarettes pos li supé. In mi hem, yo serchat in mi tasca...
Ho ve, null cigarettes! Li provision esset exhaustet. Quo far? Descender
li scaliere ye tal hora e ear comprar cigarettes! In mi quartere li
tabac-venditorias esset apertet til circa un hora in li nocte... Yo
apertet li porta del hem e... subitmen, quasi per alt paroles, yo dit
«It es stupid! Yo neplu va fumar!». Yo cludet li porta e desde ti
moment yo nequande fumat!

-- Ma...qualmen vu fat por ne plu fumar? Quant voluntá vu have!

Tal es li questiones quel fa me mi amicos fumatori...






Li response es tre simplic: «Yo es Breton e have un dur cap! Quande yo
decide
un cose, yo aplica it! Yo es un mann con voluntá e ne un debilon.»

Yo decidet ne plu fumar. Yo ne plu fuma!

Esque on suffre mult durante li prim dies? In veritá, durante ti dies,
instinctivmen on senti li beson fumar e on sercha cigarettes in su
tasca, ma si on ocupa su bocca per un cigarette-tub vacui o su
dente-lignette, it mult auxilia. Li sensation de desira fumar dura
solmen circa ott o deci dies. Poy on ne plu pensa pri it.

Esque yo regretta ne plu fumar? Totmen ne. Yo es contentissim har
abandonat ti passion. Mi opinion es que li lude ne vale li candel...Li
moné expenset por tabac posse esser expenset per maniere plu
intelligent, por exemple por comprar libres e mem...por auxiliar li
movement del lingue international.

Unquande yo revenit con colegos in li tren de Lille a Paris e yo dit les
que yo va far un viage in Tunisia. Ti colegos havet circa li sam salarie
quam yo. Ili exclamat: «Quant rich tu es por posser far tal viages!»
Yo replicat «Totmen ne. Ples considerar lu sequent: Yo ne fuma, yo tre
rarimen trinca in cafeeríes, e quasi nequande ea in teatre o cinema.
Ples calcular li totale in un annu. Vi qual es li secrete de mi
viages.»

Personalmen, yo es tre content pri mi abstinentie de tabac. Yo opine que
on sempre have tro mult ocasiones intoxicar se in li modern vive, sin
intoxicar se con propri voluntá. Desde que yo ne plu fuma, yo ne plu
have iritation del gúttur o stomacal pirosis in li matine. Mi memorie
mult augmentat... Desde li etá de 20 annus yo esset malad pri cordie.
Certmen mi sanitá es ameliorat, mi cordie have nu un regulari ritme e es
plu lent. Li medicos di que li lesion es in facte compensat...Dunc nu
mi sanitá es bon e yo es content pri ti resultate. Omnes save que quande
on have un maladie de cordie e suffre de anger(?) de péctore li prim
cose a far es renunciar li tabac... Yo standa plu bon pro li litt
precie del renunciation a un hábitu quel yo considera quam ínutil e mem
damageabil.

Yo ne predica...yo consilia...Si yo, quel esset un fumator, posset
renunciar al tabac, e es content pri li resultates, yo opine que omni
fumatores quel have un poc de voluntá posse far lu sam...Yo ne es un
exceptional mann.




In omni casu yo crede que on posse abstiner fumar in un cludet loc u es
mult homes, in un sala de reunion, de spectacul, etc. Vermen on posse
restar un o du hores sin fumar, por ne detrimentar li sanitá del altres.
It es evident que li quantitá de fuma intoxica tre rapidmen un aere quel
ne es renovat. It es ja desagreabil por persones quel have un bon
sanitá, ma ne fuma. Ples remarcar li odore de vor vestimentes quande vu
passat pluri hores in un sala u esset
mult fumatores. Yo remarcat it, mem in li nas-linette...Li odore del
*frigid fuma* es nauseativ, por exemple, in li matine in un chambre ne
ja aerat. Vu save que mult homes es malad in pulmones, gúttur o ocules.
Ti homes suffre. Pro quo intoxicar les? Esque nor amicos fumatores ne
posse renunciar lor passion durante quelc hores por ne nocer al altris?
It vell esser un signe de tolerantie e bon education.

Ti homes quel vell criachar con altissim voce e sputar al suol ne hesita
genar li sanitá del altres.

Anc, benque on va dir que yo es un mann con vermen antiqui idés, yo ne
posse impedir me que yo es un poc chocat quande yo vide un seniora
fumar. Li fémina have un natura tant inclinat al nervosisme que it ne
sembla necessi adjunter excitantes a su vive. In plu, vermen li geste
sucar un stumpe de cigarette ne es tre graciosi. Anc li bocca de un
fumator ne es precismen un loc de suavi guste e odore. Ples comparar con
li féminas del Oriente quel, vice sucar un acri tabac, suca pastilles de
roses...Senioras, pensa que li atmosfere impregnat de tabac certmen ne
es san por vor infantes, e que li bocca de un amanta o matre deve esser
sempre graciosi e frisc.

Nu, car amicos, pos har audit mi consilies, e ne reprochas, ples
reflecter pri li question del tabac...To quo yo ha fat, certmen altres
posse far it. Yo consilia vos: Ne fuma, por ne damagear vor sanitá e ti
del altres. Yo di it sincermen, quam fructe de mi experientie.

(Discurse fat in li Interlinguistic Gruppe de Paris, li 10 may 1947)

L.M. de Guesnet, Paris


## Un astronomic corection

Pos tre complicat calcules fat in li observatorias, un erra ha esset
constatat in li evaluation tam important por li astronomes del distantie
del terra al sole. Pos rectification li ciffre es definitivmen fixat a
149 670 000 km. It sembla que por un profane it es plu facil memorar que
li distantie del terra al sole es circa 150 milliones de km.


## Li eruption del Krakatoa

Evenit in 1883 ti eruption esset li max violent quel on inregistrat til
hodie. Ti vulcane, quel trova se in li insules del Sonde, lansat
púlveres a un prodigiosi altore in li atmosfere, provocante, sur presc
li tot terra, magnific cuchadas de sole. Li brue del vulcanic
explosiones propagat se a plu quam 4500 km.


## Pensa de Multatuli

Ti quel ne da plu mult quam il recivet es un zero, e su nascentie esset
un ovre ínutil.




## In Canada

Per su maritage con un Canadese, un puella de Veluwe (provincia
Gerderland) nu inhabita un farme in Bluff Creek, 15 km de Winnipeg.
Bluff Creek in Manitoba es un genuin cowboyland. Li vive ta difere mult
de to a quo li puella esset acustomat in hom in li calm familie de
instructor.

Su nov parentes incontrat la con grand cordialitá. Malgré li grand
distanties separant les, existe un agreabil interrelation. Li
bel-genitores logia ye un distantie de quar milies, li grandparentes de
ott e li vicino de un milie. Li inhabitantes visita unaltru regularimen.
Li land possede un miraculosi íntuchat bellitá. It eveni que it gela in
li noctes, durante que in li dies on jui deliciosi tempe estival. Vias
on ne conosse ta. On seque li escartamentes del carre-rotes de logí a
logí.

Li yun marietta hat strax aprendet cavalcar. Ma anc ci li «jeep» fa
concurrentie al fidel quadripedic camarade del cowboy. Su marito possede
un jeep sin portas e frenes, ma il monstra esser un acrobatic chofere.
Si ili vehicula junt, il guida per un manu. Il tene li altri brasse
circum li tallie de su marita, nam altrimen il vell certmen perdir la ex
li apert vehicul in li excursiones tra li ínegal paisage.

Mersí al generosi dones de colegos, li jolli nov domette quel li yun
pare habita, have un atractiv aspecte.

Li marietta de Bluff Creek esset un del poc passageras del sponsa-nave
qui posset parlar anglesi satisfatorimen. «Ma al animales ci yo sempre
parla nederlandesi», ella scrit. «Ili regarda me quam si ili vell
remarcar que it es un altri lingue.»

Li farme contene un ínnumerabil quantitá de agnes, vaccas, cavalles,
svines, etc. Li gallines suffre pro difteric, just quam in ti moment.

In Nederland li marietta esset un apreciat membre del personale de un
buró de policie. Specialmen su masculin colaboratores profetisat la que
ella vell bentost retrovenir quam un suplicanta. «Totmen ne», ella
scri. Benque it esset tre agreabil in li buró, ella vell voler changear
su propri hem in Bluff Creek por necos in li munde.

Quelcvez ella regarda li lontan horizonte in li direction de Europa. Si
su marito vide it, il adcurre rapidissimmen e questiona:

«You don't cry, darling (Tu ne plora, cara)?». «Oh no», ella di tra
su lácrimes, «yo ama te e yo va sempre restar con te!»

_Ex «Algemeen Dagblad», trad. H. Aikes._




## Cronica


### Anglia

Aparit li nró 8 del International Memorandum, organe del «Britannic
Occidental Association», con articules de sres Pope e Federn.


### Austria

Noi continua reciver li revúe «Der Ergokrat» (Adresse: Schlossgasse
23, Wien V, Austria), quel publica un cursu de Occidental. In li nrós 5
e 6 aparit li lecion 3. Junt con ti cursu es un articul de sr. Dr. Fritz
Haas: «Die Weltsprachenfrage». De témpor a témpor un del articules del
revúe es anc publicat in Occidental. Bon exemple de propaganda por nor
lingue.

Agente de Cosmoglotta in Austria. Noi peti omni abonnatores a Cosmoglotta
benevoler interrelater con nor nov agente in Austria por li payament de
lor abonnament e por li adhesion al Occidental-Union: Sr. Leopold Eckel,
Henslerstrasse 3/5, Wien 111/40. Pch. conto 194'992.


### Francia

Interlinguistic Novas, organe del Occidental Societé de Francia, in su
nró de marte-april 1947, publica numerosi interessant articules e mem 3
poemas in Occidental. Occidental es li ver lingue por li poesie e it joya nos
vider que on comensa explotar li ínsuspectet resurses de nor bell lingue
in ti dominia. Du págines, scrit in francesi, permisse interessar
directmen li profanes. Abonnamentes: L.M. de Guesnet, 83, Rue
Rochenchouart, PARIS IX, Francia.


### Germania

Nor sviss coidealist Werner Zimmermann, publicist, colaborator del
german revúe «Die Gefährten» (Li companiones) publicat de Rudolf
Zitzmann Verlag, in Lauf bei Nürnberg, edition 33000 ex, ha scrit in li
nró de april de ti revúe, p. 127-129 un importantissim articul «Lingue
international» in quel il tracta li tot problema del L.I. e de Occidental
specialmen. Ti articul havet un grand ecó e li Institute Occidental recivet
demandes de information.

Noi aprende que it es possibil a Germania libres quam «Liebesgaben»
(donationes). Regretabilmen, noi ne posse inviar nor materiale
gratuitmen, e it es nu ínpossibil reciver moné de Germania. Támen, nor
german coidealistes es tre activ, ma ili manca in materiale necessi por
li propaganda. Si coidealistes invia nos donationes por ti scop, noi va
consacrar ti-ci por li invia de materiale.

Desde poc témpor it es possibil inviar Cosmoglotta quam jurnale de
abonnament...ma sin espera de payament, in li zones american e anglesi.

Noi recivet bon novas de nor colaboratores de ante li guerre: Sres
Mildebrath, Raedler, Quensel, Kurt Feder, Gär, etc.




### Italia

Sr. Dr. F. Mascanzoni, Bari, scri nos: Ye li 10-im anniversarie de mi
adhesion al Occidental-movement, yo confirma vos mi sinceri devotion e
assecura vos que yo va far mi tot possibil por li difusion e victorie de
Occidental in Italia.

-- Li jurnale «Civiltà», quel apari in Verona, publicat in su numeró
del 6.2.47 e 6.3.47 un articul pri nor lingue e tot in Occidental, con li
adresse de Sr. Mascanzoni e del I.O. de Chapelle.

-- «Unione mondiale», in su numeró del 16 marte 1947 insertet un long
articul pri «Interlingua», li labores de IALA, e in fine un sat long
textu in Occidental. It anc dat li adresses supra indicat.

-- In li «Illustrazione del Popolo» del 20.6(?).47, Torino, un letor
questiona: Queles es li altri lingues international exter Esperanto? Li
response in quelc lineas mentionat Volapük e Occidental e citat un frase
in Occidental e li du adresses ja indicat.

-- «Il Segno» (23 marte 1947) anc publicat un anuncie in Occidental. Li
resultate esset un grand númere de lettres recivet che li I.O. in
Chapelle.

Mersí a nor italian coidealistes, queles fa excellent propagativ
labores.


### Nederland

Nor nov activ coidealist sr. Collet, instructor, Lonnekermarkweg, Hooge
Boekel, ENSCHEDE, Nederland ha inviat un lettre al redaction del revúe
«Succes», in 's Gravenhague, quel ha publicat in su numeró de februar
li sequent excerpte:

____

Benque «Succes» ne es un organe filologic, yo
retroveni al articul «Pleidooi voor het Esperanto» in li numeró de
decembre. It ancor ne esset conosset del redaction que Esperanto ha
trovat un adversario, quel vermen posse pretender prender li nómine de
lingue international. Ti lingue es Occidental. Occidental es
comprensibil de chascun person quel have quelc conossenties. Pos brevi
témpor de studie on posse usar it fluentmen in li practica.

____

Un grand númere de letores, inter queles mult Esperantistes, ha demandat
informationes.

-- Li revúe «Het Orgaan» (Li Organe), tirage 5000 ex., redaction:
Rapenburg 88 Postbux 105, LEIDEN, Nederland, anc publica un long articul
secun nor doc. 8. Ti revúe es un organe mensual por un professional
organisation international (organisation del libre-revisores,
consiliatores pri impostes, curtageros, administratores, etc.). Li
chef-redactor de «Het-Orgaan» peti omni Occidentalistes queles
interessa se pri li supra professiones scrir a ti revúe *in
Occidental*. Lor lettres va esser publicat in Occidental, con anotationes por
li letores nederlandesi. Li corespondentes va reciver li numeró del
revúe in quel va aparir lor lettre.



Car coidealistes, vi ancor un bell campe de activitá u vu va posser
laborar max utilmen! Ples inviar numerosi lettres! Nor amicos de
Nederland anc studie li possibilitá crear tre bentost un «Occidental
Federation de Nederland».


### Svedia

Noi ha recivet «Nyckel till Occidental» (Clave de Occidental), un excellent
prospecte de 16 págines con un resumate del grammatica e un liste del
max important paroles in Occidental traductet a sved. Custa 25 öre, che li
Sved Occidental Federation, Box 171, Stockholm.

Noi anc recivet un extracte del libre «Vad jag önskar» (Quo yo desira)
titulat «Är ett internationellt hjälpsprak en utopi»? (Esque un lingue
international es un utopie?), de nor coidealist sr. C.E. SJÖSTEDT, in
quel il monstra li developation del L.I. e precipue a quel stabilisation
ariva li max modern projectes ex queles es Occidental.

-- «Li sved Occidentalist», circulare mensual del Sved Occidental
Federation, Box 171, Stockholm, contene un recension del
Svenska-Occidental Ordbok e del brochura mentionat supra.


### Svissia

«Cive del Munde», organe del Occidentalistes de St Gallen
(Occidental-Buró, St Gallen), tracta in su numeró de may li numerosi
publicationes recivet.Ti revuette contene sempre multissim interessant
comunicationes. Li Institute Occidental, Chapelle, Vd. accepta li
payamentes por ti mensuale (Fr. 2.— sviss per annu).

-- Cosmoglotta de april (nr 133) ha ja esset recenset de «Wächter am
Rhein» (St Margrethen), «Der Fürstenländer» (Gossau), «Nordschweiz»
(Laufen), «pro Juventute» (Zürich). Anuncies aparit in «Wir Jungen»
(Olten), «L'Educateur» (Montreaux). Numerosi altri jurnales continua
far aparir sive recension pri Cosmoglotta sive pri li diversi
publicationes del Institute Occidental.

Li «Revue Internationale de Sténographie» (11, Chemin Ritter, Bienne),
continua reproducter in chascun numeró un complet págine in Occidental.


### Tchecoslovacia

Noi recivet Occidental, circulare por informationes e propaganda del
interlingue in Tchecoslovacia (Adresse: Federali, Dvorakova 25, Praha
XI). It publica su plan propagativ.

-- Li revúe «Usvit»(Adresse: Brno, Behoundká), organe del catolic
studentes, publicat in su nr. 8 un articul «Esque es possibil un
interlingue?», de nor activ colaborator Jiri Karen, quel havet un grand
ecó.

-- Nor coidealistes de Praha ha misset al Esperanto-Club de ti cité un
proposition discusser amicalmen li merites respectiv de Occidental e Esperanto.
Response negativ



-- Li Propagativ Section del Pan-Socolic festivale in Praha 1948 ha
decidet usar Occidental por su propaganda. Omni Occidentalistes deve
demandar li folies propagativ in Occidental a Cos, Tyrsuv dum, PRAHA
III.

-- Sr. Josef Kresina prepara li edition de un grand vocabularium
Occidental-tchec e Tchec-Occidental

-- Sr. Dr. h.c. Otmar Vanorny, li eminent traductor ex li lingues
classic, quel dit: «Li antagonisme contra li lingue artificial on posse
supresser solmen per presentar un lingue natural. E yo pensa que li
principies de Occidental es capabil satisfar ti condition», ha morit
ho-annu.

-- Li tchecoslovac federation fat li necessi preparationes por un
successosi propaganda. Ante omnicos it esset necessi printar paperes de
corespondentie, covertes, postcartes, cartes de adhesion. Sr Jos.
Kresina, li ultim redactor didistic periodico Linguo internaciona,
composit e financiat un bon prospecte por Occidental in li lingue tchec
e un lettre al tchec erudites demandant un judicament pri li L.I. in
general e pri Occidental specialmen. On fa preparationes por reviventar li
bell colection OVRE de Prof. Pášma. Nor fervent coidealist Ladislav
Podmele in Praha publicat un excellent articul in li revúe del catolic
studentes USVIT, quel havet bon ecó e nu il have in Praha un cursu con
30 eleves. Li zelosi labor del Coidealistes Dr. Stastny in Praha, Fr.
Havlic in Osti nad Labem, K. Hajzler in Doxy e J. Peciva in Val.
Mezirici ja monstra bon resultates. Li «Esperanto-aú-nenio-uloj»
efortia barrar li via a Occidental. Ma til quande?


## Nov publicationes

FUNDAMENTAL VOCABULARIUM: Ja aparit li cadernes 1, 2, 3, it es li demí
del tot ovre. Tis quel desira les es petit comendar les e informar nos
esque ili desira les strax o solmen quande li edition va esser terminat.
Precie ne ancor fixat.

LEXICO DEL FINALES IN LI LINGUE INTERNATIONAL, de Ric Berger, just
aparit. Poligrafat in formate de Cosmoglotta, 40 págines. Precie Fr.
1.20 sviss afrancat

DICTIONNAIRE FRANÇAIS-OCCIDENTAL, exhaustet desde long es nu in
reprintation, poligrafat. Ti duesim edition completmen renovat va esser
publicat in 10 cadernes.

ANNUNCIE

Li Institute Occidental, Chapelle (Vd), SVISSIA sercha li complet
colection 1920 e 1930 del anteyan revúe poligrafat HELVETIA, e peti li
coidealistes queles posse vendir it far ofertas con precie.





(págines 57 e 58 manca)


## Chinesi historie

Li chinesi litteratura have un ínsuperabil richesse de historiettes,
proverbies de un rari sagiesse e sapore.

Vi un:

Un Chineso departent al cité dit adío a su marita:

-- Quo tu desira que yo mey aportar te de ta, Lotus aurin?

-- Yo desira que tu aporta me un péctine quel simila li lune quande it
have li forme de un crescente.

Preoccupat de su afere li filio del Ciel, arivat in li cité, ne plu
memora tre bon li desire de su marita. Alquó similant li lune? Nu! ...
il compra un rond spegul e reveni ad-hem. Lotus aurin, deceptet ne haver
to, quo ella esperat, regarda li don plu proxim -- ella nequande videt un
spegul -- e subitmen ella vide se in it. Ella explode in ploras, advoca
su matre.

-- Mamá, mamá yo es ínfelici, mi marita ha adductet un altri fémina.

Li old matre, quel anc nequande videt un spegul, examina ti-ci, vide se
in it e di:

-- Consola te, mi filia, ti nov fémina es desbell e old.




## Li rehabilitation del lumbric

Quelc portugalesi scientistes prova demonstrar que poc animales es tam
util al homanité quam li lumbric e que li desdigna con quel on considera
ti verme es absolut ínjustificat.

Li lumbric ne contenta se constructer long tunneles proxim li superficie
del suol, it anc fore tenui canalettes in li terra e -- to on ignorat til
hodie -- li aere contenet in li terran cortice escapa per ti apertura,
durante que li aqua infiltra se in it.




## Landes quel ne risca devenir polinan(?)

Li masculin population de Australia have un excedente plu e plu
considerabil sur li feminin population.n In li ultim recension, on
contat in Australia 3400000 homes contra 3300000 féminas. On ha
constatat in li ultim recension fat in Eire, que li númere del féminas
es in constant diminution. Li proportion del sexus in li population vell
esser solmen 553 féminas contra 1000 mannes.


## Li cap quam vehicul

Omni Brasilianes, indigenes e mestisses, ha conservat li antiqui custom
de lor antecessores transportar li coses sur li cap, del max levi al max
pesant. On posse vider in Brasil homes ne hesitant cargar se con un
pesant scaf e marchar talmen quam si it vell esser un simplic corbe. Ti
medie de transport apare a ili plu secur quam qualcunc vehicul.




## Association Por International Servicie (APIS)

Continuation del listes. Inscrition Fr 1.— sviss

282. SIMON Michel / rue de l'Hôtel de Ville 13 / VOVES (E.&.L.) FRANCIA
/ ferroviari employato / 1913 / F. Occidental F. / Omnicos.

283. GUSTEN Jungren / RFB 2 / SAN BENITO (Texas) USA / farmero / 1867 /
Sv.A.H.G. / Occidental / Scope del vive

284. LATASTE Pierre / 31 rue Francis-Planté / PESSAC (Gironde) FRANCIA /
instructero / 1922 / F.A. Occidental / Occidental / 37 39 70 74 75 80 90

285. LEISINGER Herbert / Berggasse 22 / BRAUNAU a. Inn, AUSTRIA /
Suflero e stud. fil. / 1919 / G.L.O.F. / Occidental F. / 41.44.47.93. Modern e
scientic instruction lingual per film parlant. Des.cor.con Sud-America

286. BEVILACQUA Giuseppe / Via mercato, 30-32 / PAVULLO nel Frignano,
ITALIA / comerciant / 1892 / I.L.F.H. / Occidental I.F. / Exch. lt.tem. Occidental pm.
20.21.29.41

287. PIERRO Domenico / Via S.Eligio 10 / NAPOLI / Italia / 9.1.1921 /
employato / I / F / Occidental / 07.19.30.53.56.57.85.94.

288. BOLDORI Camillo A. / Via Luigia Sanfelice 25 / VOMERO / NAPOLI /
Italia / studento / 1925 / I / R.Sl.G.A.Serb.croat /
Occidental R.Sl.G.A.Serb-croat / 41.49.81.82.89.93.32.39.

289. ROPPOLI Filippo Dr. / Via Bari 10 / NAPOLI / Italia / employato / I
/ A.F. / Occidental / 00.10.20.30.40.80.90.

290. LEONE Antonio. Prof.rag. / Banca d'Italia / ANCONA / Italia / chef
de oficie / 1889 / I / F / Occidental F.pg.70.76.77.

291. CARGNEL Tarcisio / Via 30 Aprile / CORNUDO (Treviso) / Italia /
contero / 1915 / I / F.G. / Occidental F. / exch.pm. des.cor.con francesa
tem.gen.



A NOR COLABORATORES

Sovente noi recive articules con lineas tro serrat e mal scrit per li
manu, quo obliga nos recopiar les por li printería. Noi exhorta nor
colaboratores scrir sempre lor articules sur un *sol* látere del
folie, interspaciar li lineas e scrir les, si ne per scri-machine,
alminu con lítteres cuidosimen format.

Li clichés custant hodie tre car, noi regretabilmen ne posse publicar
ilustrationes ho-témpor. Dunc articules besonant figuras deve esser
ajornat. Támen, in li edition B noi va posser recomensar adjunter litt e
simplic dessines desde li proxim numeró.



Chef-redactor: Ric Berger, professor, MORGES, Svissia

Redaction e administration: Fred Lagnel, CHAPELLE -- Vd, Svissia




# Cosmoglotta B 91 (jul 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Junio 1947 -- Nró 91 (6)




## Defense del naturalitá

Response al libre de H. Jakob «A planned auxiliary language».

Sr. Heinz Jakob, ante li guerre habitant Berlin e hodie London, es un
del rari interlinguistes quel restat fidel a Ido. Desde 20 annus il
videt su amicos e colaboratores abandonar li unes pos li altres Ido por
adherer a Occidental. It es dunc self-comprensibil que un poc rancune
nascet che il contra un lingue tam atrativ e que il ne es in bon
disposition por judicar ti lingue ínpartialmen. Ti partialitá, ja
denunciat de Sr Matejka in Cosmoglotta 1946, p.53, pri un anteyan contribution
de Sr. Jakob, reapari con evidentie in un lible de 160 págines just
publicat in anglesi in London: «A planned auxiliary language» (Dennis
Dobson limited).

Sub un aparentie de un neutral e scientic dissertation ti ovre es in
realitá habilmen combinat por dupar li letores ne avertit pri li
qualitás comparat del diversi sistemas de lingues natural. Su criticas,
quel estala se sur plu quam 100 págines con volet insistentie es ínjust
pro li sequent rasones.

1. Quande Sr. J. emfasa li regularitá de Ido, il tace pri li facte que
Occidental possede li sam avantage.

2. Quande in contrari il parla pri Occidental, to es sempre por emfasar su
«ínregularitás» o «exceptiones», evitante signalar que simil
«ínregularitás» e «exceptiones» es ancor plu numerosi in Ido.

Li present response va dar nos li ocasion discusser important punctus
del interlinguistica, in queles mult letores ne vide ancor tre clar. Pro
to li longore del present dissertation.


### Li autor de Ido




In prim un problema historic. It interessat nos vider a qui, pos li
revelationes presentat in Cosmoglotta 1937, Sr. J. vell atribuer li
«autoreso» de Ido. Per li titul del p. 43 Sr. Ja. informa nos que Ido
«esset creat de Louis de Beaufront
auxiliat de Ls. Couturat e finalmen formulat del Delegation».

Ingeniosi formul! Ma regretabilmen, desde 1919 yo explora in van li
archives del Delegation hodie che me por saver que Ido debi a Sr de
Beaufront e yo trova nequo, exceptet quelc «esperantaji», ma tis ne
mem es creationes de de Beaufront. In li enorm corespondentie de
Couturat e su amicos, de quel il conservat sempre un copie, on posse
sequer li lent elaboration de omni trates de Ido, durante que, til li
ultim moment, til estive 1907, de Beaufront esset un faruchi defensor de
Esperanto con omni su defectes.


### Autonomie de Occidental

Noi deve in prim protestar contra li facte que Sr. J. oposi Occidental al
autonom sistemas, e vole far creder que nor lingue ne es autonom. *In
realitá noi ne conosse un sol casu u Occidental ne es tam autonom quam Ido o
Esperanto*. Ma su autonomie consiste in retrovar li derivates international,
durante que Ido, quam Esperanto, fabrica nov derivat diferent de tis, quel es
conosset partú.

Li quelc exemples quel Sr. J. cita por pruvar que Occidental *ne* es autonom
es omnis absurd provas fender capilles in quar. Li argument dadá de Sr.
J. es que in Occidental on ne posse usar li afixes «autonomously». Por ex.
on di *yunesse*, ma *infantie*. Omni claves de Occidental indica por -esse
un qualitá eminent, durante que -ie, indicant un statu abstract, es
adjuntet al participies present: esper/ant/ie, ess/ent/ie. Ergo, it es
absolut natural e regulari que on di yun/esse, ma infant/ie, benque
yunitá e infantesse es anc possibil con un sense levimen diferent. Ti
finales -ie e -esse constitue nuancies quel just da al lingu su
expressivitá e su charme, queles Ido es íncapabil traducter per su sol
sufixe -eso sempre repetit: infanteso e yuneso. In Ido ti finale -eso es
tam frequent e tam tedant que ja in 1913 in «Progreso» un letor posset
dir que si Esperanto es li lingue del -oj, -aj, -uj, Ido es ti del -ar-eso!


### Li fals exemples

Por monstrar que li regules de derivation de Occidental ducte a ínnatural
formationes, Sr. J. (p. 120) ne oblivia reprender li fals exemples citat
de Jespersen: scrition, analisation, interprension, descovrition! De
Wahl ha refutat ti critica ja in 1929: scrition ne posse esser
considerat quam ínnatural quande italian di scrizione. Pri li altri
paroles ili es naturalmen possibil in Occidental, quam milles de grotesc
paroles in Ido: skrib/ur/ag/ist/o vice skrib/ist/o, etc. Ma Sr. J. ne
posse ignorar que Occidental have li possibilitá expresser li action per li
radica verbal (acurtat action). On posse dunc dir: interprense,
descovre, etc. si li complet nómine deverbal sembla tro long. Sr. J.
save mem to tre bon nam in li p. 134 il cita just interprense e ne
interprension!!! Ma omni pretextes es bon por acusar Occidental pri
ínnaturalitás.




## Li exceptiones in Occidental

Per li articul de Sr. Matejka in Cosmoglotta 1946 noi save ja que li marotte
de Sr. J. es li «exceptiones» in Occidental. In facte it existe quelc
casus ínreductibil por quel Occidental ne successat combinar li naturalitá con
li regularitá, e por quel null autor, probabilmen va successar ti
combination, ma ti casus es tre rari e apen remarcat del usatores. Por
Sr. J. ili ha devenit lu essential; il ne posse citar Occidental sin parlar
pri ili, ma just pro que ili es tre poc, it es sempre li sam exemples
quel reveni in li libre de sr J.; sam quam in li unesim epoca del
cinema, pro manca de figurantes, on fat repassar sempre li sam actores
pos un circul detra li operator, por talmen dar al spectatores li
ilusion de un turbul con li minimum de expenses.

Ido, in revancha, es li objecte de un tendri solicitude. Ferocimen
denunciatori por Occidental, Sr. J. deveni subitmen ciec por Ido, de
quel il es sempre pret excusar li mancas, quande il benevole ... citar
les!

Ad-ultra noi remarca que in su abundant referenties il nequande cita li
max important libre publicat til hodie pri li question del derivation,
ti de Aymonier: «Essai sur la dérivation comparée dans les langues
naturelles et artificielles», ne mem in su extensiv bibliografie del
fine! Silentie sat bon explicabil quande on save que li libre de
Aymonier constitue li max complet e anihilant demonstration del defectes
e absurditás del derivation de Ido, demonstration a quel til hodie
*null* Idist posset responder. It vell har esset tre dangerosi citar
ti libre. Ma tacer objectiones ne es refutar les!

Pluri vezes noi devet ja crucear li spade con Sr. J. por defender contra
il li conceptiones del scol naturalistic, por ex. in Cosmoglotta januar 1937
in nor articul «Li derivation del lingue international», poy 6 mensus
plu tard in li sam revúe in un altri articul «Nov epoca». Lu max
extraordinari can il es que on posse presentar le quantcunc abundant
pruvas contra su opinion, furnir le ínnumerabil exemples contradient su
conclusiones, to ne have plu mult efecte quam un fleche sur un betonat
mur: il resta ínpenetrabil e continua repetir li sam fals argumentes.


### In hasarde, noi cita un exemple de ti strangi tenacitá

Resumante li diferentie essential inter Ido e Occidental. Sr J. di, (p. 135):
«Durante que Ido ne mantene li international aspecte del paroles in li
forme derivat, Occidental mantene ti international aspecte usante plu numerosi
regules, minu precision in su afixes e admissente cert
*ínregularitás*.» E, quam exemple de inregularitá, save vu quo da nos
Sr. J.? protecte/r e protect/or.




Qualmen ti du paroles constitue un ínregularitá es un enigma, nam omni
claves de Occidental precise que li sufixe -or es adjuntet al radica perfectic
obtenet
deprendente li finale -r o -er del infinitive. Ergo: protect/er,
protect, protect/or. To es perfectmen clar e regulari. Ma it es ver que
in su presentation del grammatica de Occidental (p. 63 e 69) Sr. J. ne mem
mentiona li sufixes -ion, -or, -iv, -ura, in su liste del sufixes, e
cita li regul perfectic in tal maniere que li letores es completmen
inbrolliat, e retene solmen li impression que Occidental es un sistema
diabolicmen complicat.


### Conflicte inter radicas international

Sr. J. evoca in p. 53 un interessant capitul del L.I., ti del conflicte
inter pluri radicas egalmen international. Il cita li radica *sol*,
quel expresse du notiones (F. soleil e seul, E. sun e alone). «On ne
posse, il di, prender ti parol *sol* por F *soleil*, pro li parol
*solo* conosset in musica.» Mal argument del Idistes! Adoptente li
serie sol/e por F. soleil, on retrova li international derivates
sol/ari, in/sol/ation, durante que li adjective sol genite sol/itá,
sol/men (quel economisa li ínutil radica Ido *nur*). Li du series
developa se paralelmen in Occidental sin genar se unaltru. Dunc li desfacilitá
existe solmen in Ido u li radica *sun* forma baroc derivates quam
sun/al/a, sun/iz/ar, sun/iz/o!

Li sam casu presenta se in li duesim exemple citat de Sr. J. anim (âme).
Ti radica es deformat in Ido a anm/o, por evitar un conflicte con
*animal*, de quel li adjective animala vell confuser se con li
adjective derivat per -ala de anim. Ma ti conflicte existe solmen pro li
artificial derivation de Ido con su -ala. In un lingue natural quam Occidental
anim (F. âme) genite regularimen anim/ar, anim/ation, ín/anim/at,
anim/ist, anim/isme, e null confusion es a timer con li altri radica
animal/e, pro que li adjective posse esser fat per li sufixe tre proxim
in signification a -al, it es -ic (e to es un argument contra un tro
grand compartimentation del afixes). Dunc: anim/ic. Sammen, in Occidental li
adjective de animale es preferetmen format per -ic (animal/ic) e ne per
-al, pro que animal/al es vermen un poc grotesc. Regretabilmen in Ido li
rigid derivation de Couturat ne permisse derivar altrimen quam
animal/ala, anc general/ala, kristalala, rivalala, etc. Ti ultim parol
fa nos pensar que Ido have rivalo apu rivo, de quel li adjective es
riv/al/a. Dunc exactimen li sam conflicte quam por animo e animala.
Tande it ne valet li pena deformar animo a anmo!

Constatante que ti casu de *anim* ne oferta li minim desfacilitá on es
tam plu astonat que Sr. J. recomensa explotar it in li p. 93. In li tot
libre, ad-ultra, li sam argumentes con li sam exemples reveni pluri
vezes con un tedant insistentie.


### Li direct derivation verbal




On save que li sistema de derivation Couturat, base de Ido, ne admisse
li direct derivation tam ordinari in li lingues natural. On ne posse dir
in Ido: krono,
kronar, limito, limitar, martelo, martelar, etc., ma deve intercalar un
sufixe -ag, -iz, -if, por *preciser* li sense del verbe: kron/iz/ar,
limit/iz/ar, martel/ag/ar, etc.

Por justificar ti tedant complication, Couturat e quelc altri Idistes
quam Stör, efortiat decovrir, inter li diversi lingues natural,
divergenties de signification in li verbes derivat. Couturat hat
finalmen trovat un exemple, it es *documentar*, quel in tchec
significa «pruvar per documentes» e in francesi «furnir documentes»;
e ti exemple servit quam arme al autor de Ido chascun vez quande su
adeptes proposit li supression del pleonastic -ag, -iz, -if, etc.

Tamen li desfacilitá esset facilmen escartat insertente in li
vocabularium *un* sol linea pos documentar: pruvar per documentes. Ma
quande on ha decidet complicar un problema!

Hodie, Sr. J. (p. 100) decovri pos Sr Stör un duesim exemple (un casu
chascun 30 annus!) li verbe PLUMAR, quel in german significa «ornar
per plumes» e in francesi «deprender li plumes». Quicunc concepte li
vive con simplicitá vell strax trovar que por ti casu it vell suficer
traducter in li dictionarium francesi plumer per des/plumar, tam plu que
francesi have (to sembla ignorar Sr. J. e Stör) anc li verbe déplumer
havent ja li sam sense. Ma ti solution apare tro simplic al Idistes quel
besona un pretexte por justificar e mantener li regules del derivation
Couturat. E vi pro quo in Ido miles e miles de verbes es alongat con li
grotesc caude de superflui sufixes.

Triesim exemple dat de Sr. J.: chaîner, quel in francesi significa
«mesurar con li caten», ma ti sense es tam rari in F. que it es
conosset apen del 1 person ex 1000. E por traducter ti verbe li sistema
Couturat con su -ag, -iz, -if, ne posset esser utilisat in li grand
dict. F.-Ido, u ti verbe es traductet per «mesurar kun cateno»,
exactimen quam in Occidental. Dunc ti exemple ne justifica li complicationes
del derivation de Ido.


### Li monosignificantie

Durante su tot libre, Sr. J. erecte li superioritá de Ido sur li famosi
principie del «monosignificantie» o *monosemie* (in Ido: unsenceso)
del paroles, de quel li «corolarie» es li *reversibilitá* inventet
de Couturat. Que ti principie es sovente *ne* aplicat in Ido, malgré
li crede de Sr. J., es pruvat per li vocabularium Ido-Ido de Sr. Pesch,
quel devet *numerotar* li diferent senses de un sam radica por
distinter les!




Ma Sr. J. es sempre pret excusar Ido con ínfinit indulgentie quande it
escarte se de su propri principies. Parlante por exemple pri li
derivation de pensar, il declara que in realitá li parol E thought, F
pensée vell dever esser traductet in Ido per pens/uro, secun li logica
de Ido, ma il lauda
ti-ci lingue pro que it ea tam lontan in li aplication de su propri
principies. In ti abandon li sistema deveni tande fals pro que si li
producte del action pensar es penso e ne pens/uro, per li vertú de
reversibilitá li action pensar deve esser expresset per pens/if/ar, quam
verko da verkifar. It existe in facte in li logica de Ido numerosi serie
de paroles *éxter* li sistema, it es desembarassat del complicat
regules inventet de Couturat, e quel functiona malgré to tre bon, sin
causar miscomprenses. E ti series es mentionat de Sr. J. quam felici
solutiones de Couturat!

Sr. J. asserte que «it vell esser desfacil analisar corectmen li Occidental
paroles *destination, construction, direction, redaction*», diente
que li sufixe -ion indica li *action*, li *statu* e li
*resultate*. Yo questiona quel importantie ti analisa posse haver si
on es comprendet. Omni ti paroles es usat de pluri centenes de milliones
de homes desde pluri secules; esque on ha constatat li minim
miscomprense? In principie ti paroles significa un *action*, ma per
translation de sense anc li resultate e mem un statu. E pro quo ne si
Ido admisse con li calid aprobation de Sr. J. que *penso* significa li
action pensar e anc su resultate? Anc in Ido, quam in Occidental, nivo, pluvo,
grelo significa li materie e li action cader. Pro quo ti comod procede
abreviativ util por cert series de derivates, vell esser interdit in
altris, malgré li analogie? Sr. J. have ancor li fals conception del
filosofos, includet Couturat, per queles li L.I. existe ante omnicos por
parlar modellicmen e ne por solmen comprender se unaltru.

Malgré un assertet «monosignificantie», -- Sr. J. ne ha remarcat it --
li translation de sense es constantmen usat de Ido. Por exemple sun/izo
es un formation logicmen absurd, pro que sun/izar ne es «garnir alqui
con li sole», ma plazzar alqui in li radies del sole. Dunc solmen per
translation de sense ti parol Ido coresponde a «insolation».


### Li sam metre por ambi lingues!

«Que noi deve selecter in Ido inter logikala, logikoza o mem
secunlogika, di Sr. J. in p. 119, es de poc consequentie tam long quam
li sense del frase es clar». Admirabil! Ma it es strangi que, quande
Occidental deve selecter inter su sufixes -ion, -ment, -ntie, Sr. J. considera
ti facte quam ínadmissibil e vide in it un tre grav impediment in li
usation del lingue! It sembla nos que li elementari justicie postula que
on mesura per li sam metre li desfacilitás del du sistemas; ma li sam
possibilitá de selection inter pluri sufixes es judicat quam sin
importantie o quam catastrofic secun que it eveni in Ido o in Occidental.

Sammen, quande on signala in Ido translation de sense o, si on prefere,
li abandon del «monosignificantie» in cert derivationes. Sr. J.
justifica to per un «concession a conventional abreviation». Quant
gentilmen to es dit! Ma a Occidental, quel usa li sam libertá: li eterni
damnation!




### Li orígine del monosignificantie e del reversibilitá

Sr. J. asserte (p. 117) que li Delegation «acceptat» li principie del
monosignificantie. Quande on pensa que ti Delegation monosignificantie
reunit in li Colegie de France, in oct. 1907, examinat li tot problema
del L.I. in un semane solmen e que sol li 5 ultim sessiones de un demí
die esset consacrat al projecte Ido, til tande ínconosset, on questiona
se qualmen it esset possibil a ti comité far se un idé just pri ti tre
complex problemas. Mem li «Commission permanent», quel relatet solmen
per corespondentie ne abordat ti problema. To yo posse pruvar pro que li
lettres exchangeat inter li membres de ti Comission es in mi manus.

Li monosignificantie e reversibilitá, inventiones de Couturat, esset
introductet in su Ido per li voluntá sol de su autor, per li via del
dictionariums, del grammaticas e de «Progreso», sin que li altri membres
del Delegation examinat seriosimen ti teories. Simplicmen on fidet
Couturat. On comprende nu pro quo Jespersen plu tard criticat severmen
ti derivation Couturat, quel il self hat acceptat con cludet ocules in
1907.

Jespersen, quel Sr. J. sempre cita (ma solmen quande il es in favore de
Ido) es ti quel max criticat li derivation de Ido, quel Sr. J. vole dar
nos quam exemple a imitar. In su libre «An international Language»,
aparit in 1928, il scri (trad. ex anglesi):

____

Couturat restrictet li campe
del «ínmediat derivation» per vermen sever regules. Ma il ne videt sat
clarmen que su finales ne esset sat numerosi por expresser li ínfinit
varietá del vive e parlada homan, e alcunes de su formationes es strangi
e ínnatural... Scriente Ido on es constantmen confrontat con li
problema: Esque yo es logicmen justificat usar li ínmediat derivation, o
esque yo deve usar un sufixe, e quel?
____


### Li sufixe -ion

Pro que ti sufixe international, li max international e usat de omni
sufixes, ne existe in Ido, Sr. J. naturalmen trova mult pretextes por
justificar su expulsion. Ma, in funde, pro que ti sufixe ne es admisset
in Ido? Li question es interessant e Couturat self ha dat alcú li ver
rason: It es pro que li *acusative* essente adoptet in Ido in casu de
inversion, li finale -o+n, pos -ion vell esser tro long e pesant:
questionon, derivationon, etc. Adplu, Ido ne conossent li regul de Wahl,
it vell formar poz/ar, poz/ion, decor/ar, decor/ion, etc., por
ínnumerabil paroles!




Sr. J. ne posse negar que per li Regul de Wahl, li sufixe -ion forma con
grand facilitá li derivates international conosset partú, ma su
principal objection es que it es «ínpossibil dar un exact definition de
ti sufixe». E pro quo? Pro que in quelc casus li derivates per -ion
have un sens translatet: construction,
por exemple, significa li *action constructer*, ma anc li *cose
constructet*; delegation ne significa solmen li *action delegar*, ma
un *reunion de delegates*. Eh! Sin dúbite! Ma anc in li lingues
natural ti translation de sense ha devenit habitual. Esque to impedi li
comprension? Si Ido admisse ti translation de sense per «nivo, pluvo,
grelo», etc. (ples vider p. 119), pro quo it vell esser interdit sequer
li exemple del lingues natural anc por li sufixe -ion? It es absurd
imaginar ínpossibilitás o mem desfacilitás ta u li *practica* pruvat
que ili ne existe. Yo self usa Occidental omni dies desde bentost 20 annus e
nequande yo constatat que li duplic sense de quelc paroles in -ion
causat in qualcunc miscomprense, pro que sempre li contextu sufice por
preciser li sense exact. Li Idistes, ta, es victim de lor teories. In
regarde de un litt ínconvenentie (si to es un ínconvenentie) de un
translation de sense che quelc rar paroles, it es exter dúbite que li
sufixe -ion have li sense general tre marcat de un *action* in li
principal lingues de Europa. Denov ci li manie de Sr. J. explotar li
exceptiones impedi le vider un general regul tre preciosi por li lingue
international. E pro un litt desavantage il obstina privar se de un tre
grand avantage.

Pri ti punctu, noi posse ancor far memorar quo scrit, in Mondo 1926, un
del max bon stilistes de Ido, Sr. Hans Cornieley de Bern, quande il
proposit introducter -ion quam finale in Ido, con ti justification:

____
L'internacioneso dil vorti finanta per -ion esas tante altagrada, ke
lia general adopteso o neadopteso en L.I. esas vera mezurilo pri la
boneso o maleso di L.I. E se ni ed Ido distingas exemple «redakto,
redaktado, redaktistaro, redakterio, redakteyo» (5 vorti), ube DEFIS
uzadas *un* sola volto, ni forsan esas genioza logikeri, ma ni
samtempe facal ulo quan mem logikeri *ne* devus facar: pafar per
kanoni kontre paseri.
____

Ti sufixe -at/ion es tam international que Couturat adoptet quam radica
ti sufixe sub li forme -aco in deviaco, mediaco, dominaco, plantaco,
formaco, etc. Quant plu simplic es li solution de Wahl consistent in
departer del *ver* radica -- it es sin -aco -, de quel es derivat li
altri paroles international: vi/a, de/vi/ar, de/vi/ation; medi/e,
medi/ation, medi/ator, inter/medi/ari; domin/ar, domin/ation,
domin/ator, con/domin/ia, domen/ante; plant/e, plant/ar, plant/ation,
trans/plant/ar; form/e, form/ar, form/ation, trans/form/ar,
trans/form/ation, etc. Omni ti paroles familiari a centenes de milliones
de homes veni rangear se con perfect órdine in li derivation de Occidental, ma
es interdit o mutilat in ti de Ido. E on vide que Couturat, con su
risibil invention -- un finale -aco suldat al radica -- ha solmen brolliat
un remarcabil regularitá existent ja in li lingues natural.




### Li finale -ntie

Li finale -ntie, quel Sr. J. reprocha (p. 120) har acceptat apu -ation,
es in realitá un tre preciosi nuancie quel manca in li derivation de
Ido, e quel es necessi por conservar li finesse del paroles
international. Quam pruva on posse citar li anglesi parol
«monosignificance», quel Ido vell traducter per li «aproximativ»
parol «unasignifiko», durante que Occidental forma it regularimen departente
del verbe significar: mono/signific/ant, mono/signific/ant/ie.

Ti finale -ntie mancant in Ido, ti sistema devet adopter quam *nov*
radical cert derivates quel es format per afixes in Occidental, quam in li
lingues natural: konfidenco (Occidental con/fid/ent/ie), konsonanco
(con/son/ant/ie), disonanco (dis/son/ant/ie), koncienco (consci/ent/ie,
del verbe conscier), providenco (pro/vid/ent/ie), diferenci/ar apu li
verbe diferar, quande regularimen on posse formar difer/er, difer/ent,
difer/ent/ie. In realitá li admission del finale -ntie simplifica li
vocabularium sin mem constituer un nov sufixe, nam it es solmen li
sufixe del abstracter -ie adjuntet al participie present.


### Li duplicitá de sense

Sr. J., naturalmen, ne devet mancar li famosi *inscrit*, citat de
Jespersen in 1928 por pruvar que li prefixe in-, in Occidental, posse provocar
miscomprenses pro su duplic signification (preposition *in*, e li
contrarie). «Un prefixe, di Sr. J., quel oferta un tal confusion, es
mal selectet, specialmen si noi considera que li lingues national have
un varietá de negativ prefixes ex queles un plu bon posset esser
selectet.»

Ti ultim argument sembla just til quande, examinante long series de
paroles international on constata que ti prefixe in- del contraries e li
preposition es ambi tant incorporat in li lingues natural que it es
ínpossibil eliminar li un o li altri de un lingue constructet pretendent
esser international. Pri ti question noi ja publicat in Cosmoglotta (nov 1936,
p. 81) un detalliat studie. Mem li Idistes, quel credet posser eliminar
ti sufixe -in del contraries, quam vole Sr. J., esset poy fortiat
admisser contraries quam *nov* radicas, que constitue un nov
complication. Por exemple: finar e infinita, valida e invalida, potenta
e impotenta, ferma e infirma, nocanta e inocenta, etc.

Teoricmen li coincidentie del du species de prefixe in- posse semblar
genant, ma *practicmen* to nequande eveni pro que in li rar casus u on
senti li possibilitá de un miscomprense, on instinctivmen escarta it
usante li accentu por li contrarie o usante li negation *ne* vice
*in-*, quam previde it li complet Grammatica de Janotta: ne/scrit.

Ancor ci li practica sol decide, or personalmen noi nequande constatat
un sol miscomprense pro ti duplic function de in- in li usation del
lingue.




### Afixes superflui

In p. 68 Sr. J. decovri que li derivate Occidental homanité ne have li
signification quel su elementes indica. Ti exemple naturalmen ne deve
mancar in li libre de Sr. J. pro que it es un del rar casus in li
vocabularium international u it es ínpossibil combinar li naturalitá con
li regularitá absolut. It es exact que departente de *hom* li regulari
formation in Occidental vell esser hom/ité (totalité del homes) por li
colective e hom/itá por li qualitá esser hom. Ma regretabilmen li
internationalitá postula ci li insertion de -an quel logicmen ludi ci
null rol índispensabil. Ci nequó a far quam acceptar ti expletiv -an. In
omni casus to va esser plu bon quam li solution de Ido quel forma
*homaro*, parol invocant plu bon li crustacé quam li entes descendent
de Adam e Eva!

Ante criticar Occidental pri ti punctu, Sr. J. vell dever memorar que Ido
presenta un sam casu in krist/an/o, quel regularimen e analogicmen con
Bud/ist/o, Calvin/ist/o, etc., vell dever esser scrit Krist/ist/o,
durante que li duesim derivate vell dever esser scrit Krist/ismo. Sempre
historie del pallie e del trave!

Ma quande Sr. J. tene un «ínregularitá» in Occidental il explota it con tam
plu tenacitá que simil casus es rar in nor lingue. Denov in li p. 123 il
reprende ti ti exemple hom/e, hom/an/ité por pruvar que in Occidental, «it es
necessi memorar quel líttere apartene al radica e quel es simplicmen
adjuntet quam pleonastic...in Ido e Esperanto, adjunte Sr. J. li
grammatical finales es *sempre* (Red.!) deprendet e seque li sufixes,
it es: li sufixes es insertet inter li radica e li grammatical
termination. Ex.: labor/ar, labor/ant/o.»

Sive Sr. ne conosse Ido, sive il saventmen prova dupar li letor. Nam in
Ido li -a del adjectives ne essent obligatori, on trova in it *bon* e
ne *bona*, *verbal* e ne *verb/ala*, etc., talmen que, contrarimen
a to que pretende Sr. J., it es ínpossibil deprender *sempre* un
finale adjectivic quel sovente ne existe! Sin contar que in Ido on deve
anc far subtil distintiones inter -a, e -ala, e on sovente ne save esque
on deve dir nebel, nebela, nebelala, nebelal Kastelo! Naturalmen omni ti
complicationes es cuidosimen celat de Sr. J., quel remarca les solmen in
Occidental.


### Li pallie e li trave

Li sam diferentie de severitá secun que it acte se pri Ido e Occidental
retrova se in li p. 120. Quande Ido posse selecter inter pluri sufixes:
logik/ala, logik/oza, secun/logik/a, to to es justificat, explica nos
Sr. J. per li facte que chascun parol es «generalmen corect». Ma,
secun il, derivates in Occidental, format conformmen al signification del
sufixe usat posse esser grammaticalmen íncorect pro que it es ínnatural.
Ex.: capital/ario (=capitalist), prolitar/ité (on di in Occidental:
proletar/ité) es li traduction de «proletariat».



Nor confratre vermen exagera! Quo impedi dir in Occidental capital/ist e anc
proletari/atu, por retrovar li derivates international, si Occidental have anc
li sufixes -ist e -atu, corespondent al sense desirat? Vice serchar
capilles in li sup de Occidental it vell esser bon in prim vider esque Ido
solue tal casus plu satisfatorimen. Ma, quam noi ha pruvat it in Cosmoglotta,
januar 1927, it possede un colection remarcabilmen extensiv de ínnatural
o ínregulari formationes. Alor!

Altri prova fender li capilles in quar: In p. 69 Sr. J. pretende que -or
in Occidental indicant un «actor o un machine» li derivate dorm/itor ne es
«logicalmen justificat» pro que un dormitor ne es un «active agent»
ni un «machine». Absurditá! Si un dormitor dormient in un dormitoria
(in anglesi: dormitory) ne es un person fant alquo, quo il es dunc? Un
plante? Un animale? Vermen esque on ne trova alquo minu ínsignificant? A
remarcar que in Ido li corespondent parol *dormanto* have exactmen li
sam signification, ma támen jui li emoet indulgentie de Sr. J.!


### Li plurale in -s

Sr. J. concede que li signe del plurale -s es «li max comun termination
del europan lingues», ma li termination -i, il di (p. 57) have li
avantage admisser null exception, durante que -s deve esser scrit -es
pos un consonante.

Ci on tucha per li fingre li extraordinari habilitá de Sr. J. exagerar
li desfacilitá del sistemas naturalistic e escomatar tis de Esperanto e Ido.
U dunc existe exceptiones in li plurale per -(e)s?, quande on save ja
que in Occidental li -e lude un rol eufonic: casu, casus, nation, nationes?

Nu, ples examinar li casu del plurale per -i in li «Detaloza gramatika
de Ido». Si, in li nómines on generalmen substitue li -i al -o, por
cert paroles on deve *adjunter* li al finale: mama, mamai. Ma in li
articul on tamen ne posse dir lai, on deve *substituer* ti vez un -e
al -a e dir: le Newton. To fa in tot 3 medies expresser li plurales in
Ido, e Sr. J. have li candore pretender que solmen li -s introducte
«irregularities which should not be admitted for the sake of
facility».

Couturat savet tro bon que -s es li max bon plurale. Si il ne adoptet
it, to es, quam il self ha confesset, pro li simplic rason que,
conservante li acusative in li inversion, il ne plu posset adjunter un
-s pos li -n. Ta un finale vocalic sol convenet.


### Li remedies proposit de Sr. Jakob

In ti elaboration tam desfacil de un lingue international, li max bon
response a far a un criticante es: esque li sistema quel vu recomanda
solue plu bon li punctu criticat. Per to li criticas deveni constructiv
e ne solmen negativ. Por max insistent critica de Sr. J. ti del
translation de sense in li paroles «delegation, etc.» it es
interessant vider li solution proposit del defensor de Ido.



Del verbe deleg/ar, Ido deriva deleg/ito (F. délégué) e deleg/it/aro
(réunion de délégués), ne admissente que delego posse esser usat in sam
témpor por li action e por li persones. Ma it existe in li vocabularium
international un tot serie de paroles trovante se in li sam casu:
association, federation, mission, congregation, etc. Durante que
*omni* ti paroles es traductet *analogicmen* in Occidental, in Ido ili es
tractat in manieres diversi tre curiosi: Li lexico F.-Ido de Couturat
traducte association per asoci/it/aro, analog a deleg/it/aro, ma anc per
asoci/uro, «resultate de un association». Tande pro que ne deleg/uro,
quel trova se in li sam casu? E pro quo federar da solmen feder/uro, e
ne per analogie feder/it/aro? E mission, per quel enigma it es denov
traductet ne per send/uro e send/it/aro, quam deleg/it/aro, ma per
send/at/uro con a e ne con i?

Esque on representa se li situation de un yun adepte quel vole apoyar se
sur li logica por traducter in Ido ti paroles *ja unificat* in li
diversi lingues national, e quel deve traducter les in 4 manieres
diferent? To es tam plu íncomprensibil que Sr. J. parla nos sempre pri
li analogie quam un principie *essential* in li construction de un
L.I.


### Conclusion

Per li supra exemples noi posse concluder que li libre de Sr. J. es
solmen un demonstration partial, e ínjust per li conception naturalist.
Si por quelc casus tre rar e sin importantie Occidental ne successat combinar
li regularitá, to ne deve impedir un bon judico constatar que de Wahl ha
*regularisat* in maniere ínsuperabil li presc totalité del
vocabularium international. Ma li procede continuimen usat de Sr. J., e
consistent in sempre parlar e reparlar pri li «exceptiones», e tacer
pri li reste pruva solmen un partialitá ne digni de un autor bon
informat.

Ancor un facte interessant, quel Sr. J. naturalmen ne mentiona: Presc
omni militant Occidentalistes de hodie esset antey fervent Idistes o
Esperantistes. Ma nequande un sol Occidentalist ha retornat a ti
lingues. Qualmen ti evolution vers un unic sense vell esser explicabil
si in li *practica*, Occidental ne vell esser superior a su concurrentes,
superior in sam témpor per su plu grand regularitá e su plu grand
naturalitá?

_Ric Berger_




## Contenete

- Defense del naturalitá

Chef-redactor: Ric Berger, professor, MORGES (Svissia)

Redaction e administration: Fred Lagnel, CHAPELLE-Vd, Svissia




# Cosmoglotta A 134 (aug 1947)

Annu XXVI     August 1947    No 2 (134)


## Contenete

- De Guesnet L.M.: 25 annus de Cosmoglotta.
- Redaction: Edgar de Wahl have 80 annus!
- Matejka A.: Un exemple a imitar!
- Beer S.: Geoffrey Chaucer.
- Feder Kurt: Pri *fiaba.
- Interlinguisticus: Qualmen li sinus venit in li matematica.
- Čapek Karel: Un juristic casu.
- Joho J.J.: Li old Bern.
- Gilbert W.: Architectura in li francesi ferrovias.
- Diverses.




## 25 annus Cosmoglotta

Con quant emotion noi scri li present articul! Noi have sur li table li
tot series de COSMOGLOTTA e li unesim numeró de KOSMOGLOTT, publicat in
februar 1922 de Edgar de Wahl quam organe del Societé Kosmoglott in
Reval (Tallinn) Estonia «por reunir sub su standarte omni ti qui have
interesse in un ver e scientic solution del problema del lingue
international». Omni colaborator posset scrir in tal lingue quel il
volet. In ti numeró esset un apelle al Liga del Nationes, in francesi:
Tri criteries esset presentat: I) On deve electer li lingue max perfect
e ne li max difuset. Li lingue quel vell esser li max practic e li max
economic va esser ti de quel li intrinsic valore es li max grand. II) Li
max bon universal lingue es ti quel es li max international. It es ti
quel apari max familiari al munde civilisat e, in consequentie es li max
facil a aprender. III) Por trovar li max perfect lingue international,
li Liga de Nationes deve organisar un concurse general.

Li response del Liga de Nationes esset que li Reunion del Liga ha
adoptet li 15 septembre 1922 un resolution tot conform a ti vis-punctu.

Malgré max mult desfacilitás e sin subten financial, li revuette
Kosmoglott aparit til fine de 1926. 37 numerós esset publicat, contenent
valorosi contributiones, precipue de Edgar de Wahl, de quel lis max
important es reproductet li «SPÍRITU DE OCCIDENTAL».

Durante ti periode, noi nota li sequent evenimentes: In novembre 1924,
li gruppes idistic de Wien e Brno transforma se in interlinguistic
gruppes, con Idistes e Occidentalistes. In may 1926 adhesion del prim
Sviss, paroco A. Creux. In li numeró de septembre 1926, publication del
discurse de Ing. Pigal in li Ido-Congresse de Praha «Pro quo noi
propaga Occidental». In novembre 1926, adhesion de Mag. A.Z. Ramstedt
de Helsingfors.

In januar 1927 li redaction sub li nómine COSMOGLOTTA, e administration
es translocat in Wien, sub li direction de Ing. Pigal. In li numeró del
sam annu, julí-august, in honor del 60 annus de Edgar de Wahl, apari li
sensational articul de Pigal, quel decidet li adhesion de mult Idistes
«Li Ovre de Edgar de Wahl», in quel esset exposit in clar e detalliat
maniere li mecanisme e principies de nor lingue. Li numeró de januar
1928 contene li famosi Manifeste del Occidentalistes de Francia, quel
iniciat li movement in West Europa. Inter li ott signatores, un
desaparit, du ha morit, ma quin es ancor activ pioneros. In
consequentie, li 21 april 1928, li Romanda Ido-Societo, con si
directentes: Ric. Berger, paroco A. Creux, Fred Lagnel, E. Mayor, transi
a Occidental e deveni li Sviss Association por Occidental. Li Svedeses seque
con A. Haldin e li Germanes con Dr A. Peipers. In decembre 1928, li
OCCIDENTAL-UNION es fundat. Durante ti epoca li revúe have un subten del
Firma HOerbiger (Wien) e de Gerald A. Moore de London.




Pro decentralisation in 1931, li redaction passa in li manus de Mag.
fil. A.Z. Ramstedt in Helsingfors (Finland) e Jan-A. Kajš, chef ductor
del movement in Tchecoslovacia, fa li edition, printation e expedition
in Brno. Denov material desfacilitás ducte li revúe sub li nordic ciel e
li administration del revúe es fat del Societé
Occidental Stockholm e de instructor Erik Berggren; A.Z. Ramstedt esset
redactor. In 1933, li redactor, pro tro mult labores, transmisse su
oficie a Dr fil. Bertil Blomé in Göteborg, Svedia e li revúe es printat
in Stockholm. In novembre-decembre 1933, nov translocation in Svissia.
Ric. Berger deveni redactor e Fred Lagnel administrator. Li revúe es
publicat regularimen chascun duesim mensu til fine 1934, ma nor movement
tant augmenta que li printat edition ne plu sufice e in januar 1935, apu
li printat numerós, edition A, un edition B poligrafat es publicat. It
contene principalmen li novas de propaganda e articules e comunicationes
intern. In 1937, li formate del edition B deveni li sam quam ti de
edition A; e desde august 1937 it have un bell covriment. Durante ti
periode li aspecte del revúe deveni mult plu bell pro mult ilustrationes
in linogravura, fat precipue de Ric. Berger. In may 1937, un fúlmine...
li sensational adhesion a Occidental de Alphonse Matejka, ex
chef-redactor del revúe «Progreso» e ex-secretario del Ido-Uniono. Ma...
li nigri nubes acumula se súper Europa e in august 1939, con li numeró B
25 e in decembre con li numeró printat A 128, noi ne plu have nor
organe... Omni nor amicos es mobilisat, li international comunicationes
deveni practicalmen ínpossibil... Esque li guerre va far cader nor yun
movement? No, no, in septembre 1941, li Svisses have li magnific corage
far denov flottar nor standarte... In septembre 1941 Cosmoglotta B 26
reapari e it es li comensa de un regulari aparition, malgré omni
desfacilitás material e moral, chascun mensu. 144 págines poligrafat
chascun annu til 1945. In 1946, un amelioration: 8 numerós poligrafat e
4 printat in li annu. In 1946, 96 págines poligrafat e 64 printat.

Vi in curt paroles e precipue ciffres li historie de Cosmoglotta durant
25 annus. Quant valorosi contributiones esset publicat, tam de Edgar de
Wahl quam de mult competent interlinguistes! Quant sacrificies de témpor
e moné fat de modest e ínfatigabil pioneros! Solmen tis-ci posse saver
quant dies de ínquietitá ili trapassat. Mult vez on posset creder li
nave naufrageant. Sempre li energie e self-devotion victet li
obstacules. Quande on compara li quelc rari subventiones recivet con li
apoya dat a Esperanto del firmas Hachette, Möller e Borel, etc., e li
enorm summas expenset por Ido de Louis Couturat, on es stupefat que per
tant modic medies Occidental successat mantener su vive e prosperar, e
precipue que it preterpassat li catastrofic dies del mundal guerre.

A omnes quel securat li edition de Cosmoglotta, a omni conosset e
ínconosset amicos, noi deve expresser nor enorm gratitá. A Edgar de Wahl
quel iniciat li movement, al redactores e administratores Eng. Pigal,
A.Z. Ramstedt, E. Berggren, Dr Blomé, Ric. Berger, Jan Kajš, Fred
Lagnel, etc., li satisfation del labor hat esset lor unic recompense.
Quant on posse esperar de un movement quel causa tant devotion? It es un
certitá de successe. Nu, it es ínpossibil sufocar li scole naturalistic
in li evolution del international lingue in su lucta contra li sistemas
artificial e arbitrari. Nor victorie es cert.

Mey viver long nor mastro Edgar de Wahl! Mey viver long nor revúe
Cosmoglotta! Mey triumfar bentost li ver international lingue con base
naturalistic e regulari derivation! Quo es ti lingue? ma it es...
Occidental, sub su propri nómine o sub un altri, li genial creation de
Edgar de Wahl, quel trovat e monstrat li rect via.

L.M. DE GUESNET (Paris).




## Un ínexpectat decovrition

Tasmania, un insul in forme de scude, situat avan li sud-oriental
extremitá de Australia, es li max litt state del Australian Federation.
Desde quelc mensus on ha interprendet ta explorationes por trovar
petroleo de quel on suposit li presentie in li region del fluvie
Scamander; ma vice petroleo on ha trovat proxim ti fluvie Scamander un
fonte de calid aqua con gross flution. Un station balneari va esser
installat apu ti fonte.




## Edgar de Wahl have 80 annus!

Ho-mensu, li autor de Occidental, Edgar de Wahl, festa su 80-im
anniversarie in Tallinn (Estonia) u il sempre habita. Benque li
relationes postal con il es ancor tre desfacil, noi espera que sat tost
il va saver quant noi omnes es, per li cordie e per li entusiasme, in
strett comunion con il. Su vive tam bon plenat e fructosi, va esser
sempre un exemple ínobliviabil por nos. Edgar de Wahl mey viver ancor
long annus por vider li triumfe del idés quel il defendet contra tenaci
prejudicas e obstacules.

Pro que Cosmoglotta ha consacrat un numeró al «Vive del autor de
Occidental» ante un annu, noi hodie solmen saluta ti anniversarie con
emotion, presentante al jubileario nor vivid gratulationes e desires de
felicitá.

Redaction de Cosmoglotta.




## Un exemple a imitar!

Yo have avan mi ocules un libre intitutat VIJF KUNSTTALEN (Quin lingues
artificial) scrit de un esperantist nederlandesi, Sr. W.J.A. Manders de
Venlo. Per ti libre li autor ha habilitat se quam doctor de filologie in
li Universitá de Utrecht. It es, secun quant yo save, li unesim vez que
li problema del lingue international fa li objecte de un dissertation
doctoral footnote:[Noi conosse un altri casu: Sr. Dr. Jean
Laurent, Marseille (Red.).].  Sur ne minu quam 386 págines (un
respectabil amplore por un
dissertation!) Sr. Manders tracta li 5 max conosset lingues artificial:
Volapük, Esperanto, Ido, Occidental e Novial. Li ovre es dividet in quar
partes, dedicat a 1) Scope e plan del lingues artificial 2) Notas
historic pri li 5 lingues supra mentionat, 3) Exploration pri li valore
del citat lingues, 4) Li linguistica e li lingues artificial; IALA. Un
curt introduction es consacrat a un sinoptica pri li vivent lingues e
lor classification. Un index bibliografic contenent li nómines del
cardinal ovres interlinguistic es adjuntet al fine.

Yo ne hesita declarar que ti nov ovre constitue un del max valorosi
contributiones al litteratura mundlingual. In mi recension pri li libre
de Heinz Jacob: «On the Choice of a Common Language» yo ne mancat
substrecar quant delicat it es voler judicar in un processu in quel on
self es implicat quam partie. Sr. Jacob ha provat e fallit. Pos ti poc
incorageant experientie on apene vell audaciar expectar que un
esperantist e mem un remarcabilmen expert esperantist vell successar plu
bon in li sam interprense. Or li veritá es que li ovre de Sr. Manders
superpassa li max optimistic esperanties e yo ne posse impedir me
expresser ci li grand e sinceri admiration quel yo professe por li rar,
tre rar spíritu de scientic objectivitá quel manifesta se in li ovre de
Sr. Manders. It brillia ne solmen per un astonantmen rich documentation,
ma anc per un impeccabil exposition del factes. Yo ne ha posset decovrir
in li tot ovre un sol erra material; li tre poc ínexactitás es debit
unicmen al ínpossibilitá procurar se «up to date» materiale pri li
hodial statu de nor lingue e it vell esser absurd far al autor pri to li
minim reproche. Ma to quo da al ovre su real valore es li facte que li
autor ne prova interpretar li factes secun su propri fantasie; il sempre
da li parol al autores del diversi lingues por presentar lor ovres e
efortia se furnir solmen li max autentic materiale. In ti concernentie
it existe un abiss inter li metodes usat de Sr. H. Jacob queles yo havet
li ocasion criticar in No. 132 de Cosmoglotta e li scrupulosi
objectivitá quel ha presidet al redaction del libre de Sr. Manders.




Alcunes va forsan trovar strangi que inter li sistemas examinat del
autor del libre trova se Volapük, un lingue quel desde plu quam 50 annus
plu ne lude alquel rol in li movement mundlingual, durant que Latino
sine Flexione es solmen mentionat passante. Secun nor hodial standardes
ti ultim sistema es certmen superiori a Volapük e on posse regretar que
it ha esset sacrificat in li libre de Dr. Manders. Ma de altri látere li
inclusion de Volapük in li serie del lingues detalliatmen tractat in li
capitul III del libre augmenta considerabilmen li scientic valore del
ovre, nam it furni un plu extendet base de comparation inter li diversi
tipes de lingues. Ultra to, it es hodie presc ínpossibil procurar se
didactic litteratura pri Volapük e li ovre de Dr. Manders veni pro to in
just témpore por supleer al mancant fontes de information.

Vice tractar chascun lingue separatmen in apart capitules, Dr. Manders
examina li 5 sistemas paralelmen pri chascun punctu del grammatica
(alfabete, ortografie, pronunciation, vocabularium, derivation, articul,
substantive, verbe, pronómines, adjectives, adverbies, prepositiones,
conjunctiones, sintaxe, etc.). Ti metode de presentation facilisa
considerabilmen li studie comparativ e permisse far se un opinion plu
fundat pri li respectiv avantages e defectes del diversi solutiones
adoptet.

Dr. Manders comensa per examinar li cardinal principies queles ha servit
quam base al elaboration del diversi sistemas. Il caracterisa curtmen li
scope de chascun lingue per li sequent formulationes: VOLAPÜK = maximal
perfection; ESPERANTO = maximal simplicitá; IDO = maximal precision;
OCCIDENTAL: maximal naturalitá basat sur li romanic lingues; NOVIAL =
sintese inter Ido e Occidental. Pos har substrecat ti diversitá de
fundamentes, il perseque: «It vell pro to esser ínjust judicar omni ti
lingues secun li sam mesura. Chascun detallie deve esser examinat in li
cadre del totalité e it es necessi representar se constantmen li
conception quel li autor del lingue havet pri li scope de su creation».

It es interessant constatar que de omni sistemas in presentie,
Occidental es li sol quel, secun li judicament de Dr. Manders, responde
in omni punctus al scope persequet de su autor. Quelc citates ex li
libre va ilustrar, plu bon quam alquel comentarie, li vispunctu del
autor del libre in ti concernentie.

Discussente li problema del derivation, Dr. Manders scri:

[quote, , (Pág. 189)]
____

Li plan de De Wahl, crear un lingue artificial quel ne solmen es facil
por instructet persones, ma in sam témpor atractiv in ti sense que it
trahi tam poc quam possibil su caractere artificial, monstra se max
clarmen in li dominia del derivation. Anc De Wahl sequet li principie
del maximal internationalitá in li composition de su vocabularium. Noi
ha videt que li pioneros de Ido ha aplicat ti principie con grand
exactitá. On vell pro to posser expectar con rason que in ti dominia li
possibilitás vell har esset exhaustet e que futuri lingues
international, in quant que ili es constructet sur li principie del
maximal internationalitá, vell posser diferer solmen in detallies del
vocabularium de Ido. E támen: si on compara un textu in Occidental con
un textu in Ido, on sta astonat. Un textu in Occidental aspecte totalmen
international e es sin mult pena comprensibil por quicunc possede alquel
instruction lingual.

____

[quote, ,(Pág. 80)]
____
Sam quam Zamenhof, De Wahl considera quam tre important que
li lingue constructet mey esser comprendet sin mult pena anc de
instructet profanes. In céteri Occidental satisfa ti exigentie mult plu
bon quam Esperanto. Durant que un textu in Esperanto es, mem con li
auxilie de un clave, solmen desfacilmen deciffrabil por un
ne-esperantist, chascun Europan es capabil comprender un textu in
Occidental sin alquel auxilie.footnote:[It es significativ in ti
regarde que Dr. M. adjunte in su libre a omni textus in Esperanto li
traduction in lingue nederlandesi durant que li textus in Occidental
es reproductet sin traduction.]
____


[quote, ,(Pág. 191)]
____
Quande on pensa quant ínregulari aspecte li derivation in
li lingues national a prim visu, on posse solmen mirar que ti metode ha
ductet a un bon resultate. Occidental monstra que it es efectivmen
possibil sintetisar in quelc regules li tot complexe de semblant
ínregularitás in li derivation del lingues romanic, si anc ye li precie
de quelc exceptiones. Television, stabilisation, amabilitá, calore,
plantage, cigarette, promenada, herbarium ne es simplicmen pruntates, ma
regularimen format Occidental-derivates.
____





[quote , ,(Pág. 198)]
____
Quande on studia omni to atentivmen, on deve aconosser que
De Wahl ha completmen atinget su scope. Su intention esset formular
regules de derivation queles in lor aplication vell ducter a generalmen
conosset paroles international o, in manca de tales, aproximar se
fortmen a romanic formes. Li resultate de su ovre es un sistema
harmonic e homogen quel es ínmediatmen comprensibil por intelectuales e
quel, regardat plu o minu superficialmen, nequant trahi su caractere
artificial.
____

Ancor plu categoric Dr. Manders es in su judicament pri li valore
comparativ del diversi sistemas de grammatica adoptet in li 5 lingues
artificial. Ci il ne hesita laudar li grammatica de Occidental quam
modelle a imitar por omni altri lingues. It es secun il ne solmen
ínreprochabil in relation con li propri principies de Occidental, ma il
considera it quam max bon solution in sense absolut. Un sol citate va
suficer por ilustrar li vispunctu del autor:

[quote , , (Pág. 351)]
____
Anc li grammatica de Occidental ha esset pruntat in su
totalité al lingues del occidente. De Wahl ha monstrat ci un tre bon
comprension del problema. Null altri lingue artificial posse glorificar
se posseder un tam simplic e malgré to scopeconform grammatica quam
Occidental.
____

On save que li «exceptiones» de Occidental es li dadá favorit de H.
Jacob. Il cita les constantmen por monstrar li desfacilitá de Occidental
e mem ne hesita self inventer tal «ínregularitás» por dar plu mult
póndere a su demonstrationes. Dr. Manders anc alude li ínregularitás de
Occidental, ma il considera les quam normal in un sistema basat sur li
principie del maximum de internationalitá. Ma mem quande il cita
ínregularitás in Ido o Novial (queles ne have li sam excusa quam
Occidental), Dr. Manders ne condamna les ciecmen. Il examina chascun
casu apartmen e max sovente conclude per li constatation que li
concernet exceptiones presenta null real obstacul. Ma, e to es lu max
significativ, in cert casus il mem ea til defender cert ínregularitás.
Examinante li question del participies in Novial, il scri textualmen:

[quote, , (Pág. 309)]
____
Concernent li signification, Jespersen seque con rason li
exemple de Occidental, derivante de quelc verbes íntransitiv un
participie perfect in -t quel tande recive un sense activ: falat
(cadet), morit (morit). It es ver que to es un ínregularitá -- e to
significa plu mult por Novial quam por Occidental, pro que Jespersen
atribue un plu grand importantie al regularitá in li lingue
international -- ma li exemple de Esperanto monstra que regularitá ne es
sinonim de facilitá. Quande, quam ci, un ínregularitá augmenta li
facilitá del lingue, it certmen merite li preferentie.
____

E, discussente li grammatica de Esperanto (quel il considera quam li
debil punctu in ti lingue) il declara francmen:

[quote , ,(Pág. 345)]
____
A quo servi
li avantage, posser aprender li regules in un demí-hor, si on successa
aplicar les sin erra solmen pos un long practica?
____

Noi dedica ti rar exemple de scientic objectivitá al benevolent atention
de nor estimat colego H. Jacob.

Pos ti exemples on vell expectar con rason que li libre de Dr. Manders
vell concluder in favore de Occidental. To támen ne es li casu. Li
judicament pri Occidental es favorabil solmen pro que li autor del libre
mesura li resultates secun li propri principies del autor del lingue.
Dr. Manders departe del vispunctu que in li idé de De Wahl li lingue
international es destinat in prim loc a satisfar li besones del cultivat
Europanes e Americanes e in vise de ti intentionalmen limitat scope li
postulationes de maximal regularitá e facilitá de aprension devet tot
naturalmen ceder li preeminentie al principie del maximal
internationalitá. Li lingue ha devenit plu atractiv por li
intelectuales, ma in sam témpor anc plu desfacil por li popules
ne-romanic. Si De Wahl vell explicitmen har pretendet satisfar anc li
besones del minu instructet strates del popules germanic, oriental e
extra-europan, tande li judicament de Dr. Manders pri Occidental vell
automaticmen har devenit minu flattosi e probabilmen mem nettmen
negativ, pro que Occidental, pro su manca de facilitá plu ne vell
responder al cardinal postulation quel es li *conditio sine qua non*
del usabilitá del lingue por omni popules sin exception.




____
Occidental vole solmen servir quam medie de comunication international
inter Europanes (e Americanes) cultivat. Ex ti limitation del scope
resulta automaticmen que li intentiones del autor del lingue es altri
quam in li casu de Volapük, Esperanto e Ido. Necú il ocupa se pri li
interesses de tis queles ne apartene al popules civilisat del Occidente
e necú il fa concessiones in favore de persones minu instructet. Li
conosset regul de
Jespersen «Li max bon lingue international es ti quel presenta li max
grand facilitá al max grand númere de homes» es modificat de il in li
sense de «max grand facilitá por tis queles sta in relationes
international». Pro que secun De Wahl li popules ne-europan lude un rol
ínsignificant in li relationes international li lingue artificial deve
esser orientat exclusivmen vers li occidente.
____

Ti tese quel reveni in li libre sat sovente e in pluri variantes ducte
li autor al conclusion que li restrictet scope quel De Wahl assignat a
su lingue fa ti-ci ipso facto minu apt quam medie de intercomprension
universal quam por exemple Esperanto. Li corect mastrisation de
Occidental presuposi li conossentie, de adminim un lingue romanic quo
implica li sacrification ínevitabil de omni monoglottes parlant un
idioma ne-romanic quam lingue matrin. Li tese de De Wahl es tam plu
ínadmissibil que li cardinal scope del lingue international es just
deschargear li homes del necessitá aprender lingues foren por posser
intercomunicar con altri popules.

Ti objectiones ne es nov e noi ha exposit nor vis-punctu pri ili in sat
numerosi articules. Si li critica vell har esset fat de quelcunc altri
adversario, noi vell posser glissar sur it e considerar un nov
refutation quam superflui. Ma Dr. Manders ha monstrat in su libre un poc
ordinari sucie de objectivitá e ti facte obliga nos consacrar anc a su
criticas de nor sistema li sam atention quam ti quel noi dedica a su
positiv apreciation de Occidental.

Noi ja ha videt que li autor del libre plenmen aproba e mem lauda li
grammatica de Occidental pro su extrem simplicitá. In facte, su
objectiones ne concerne li grammatical structura del lingue: il vide li
cardinal obstacul al facil aplicabilitá del lingue in li historic
ortografie e precipue in li manca de autonomie quel caracterisa li
sistema de derivation.

Li sam oposition del conceptiones «autonomistic» e «naturalistic»
noi ha posset sequer in li libre de Hz. Jacob. E noi constata que on
continua atribuer a ti principie del «autonomie» un quantité de virtús
quel it in realitá totalmen ne possede. Ni Esperanto ni Ido es plu
«autonom» quam Occidental in li aplication del regules de derivation e
nor lingue es, mem por ne-romanic monoglottes, íncontestabilmen plu
facil quam li du assertetmen «autonomistic» lingues. Ma it ne es
possibil consacrar al demonstration de ti afirmation li necessi spacie
in li present numeró de Cosmoglotta. Noi va tractar ti problema in du o
tri articules ulteriori queles va esser publicat in Cosmoglotta B.
Passante noi va in sam témpor anc posser rectificar li tro subjectiv
definition quel Dr. Manders da pri li scope del lingue de De Wahl.

Yo támen ne vole finir ti recension sin har reiterat a Sr. Manders li
expression de mi profund respecte pro li scientic objectivitá quel
manifesta se in su ovre e yo mersia le pro li tre valorosi contribution
quel il ha aportat al comun edificie. It es a desirar que su exemple mey
trovar mult imitatores in omni campes mundlingual.

_A. Matejka_




## Li asiatic diluvie

Ante li biblic diluvie, e ante li aparition del hom sur li terra, nor
planete subisset du simil cataclismes, nominat «diluvies de Europa».
Li unesim, o Scandinav diluvie esset causat per li erection del montes
de Norvegia; li duesim, o alpin diluvie, resulta ex li formation del
Alpes. In ambi casus li aquas del mare, sublevat e separat, refluet
violentmen vers li continentes, quel ili inundat sur vast superficies.

Li scientic cause del asiatic diluvie, de quel li Sacrat Historie ha
transmisset nos li memorie, es tot diferent. Si li sublevation de un
parte del prolongation del Caucase es in facte li orígine de ti diluvie,
li terren ne esset inmerset del reflution del aquas marin pro li bon
rason que li mare esset tro lontan del sublevation. Ma li terra hante
apertet se e largmen fissurat, torrentes de vulcanic materies avansat
sur li suol, acompaniat de imens vapores de aqua. Ti vapores,
condensante se bentost, *recadet in pluvie* -- quam di li Genese -- sur
li vast planages circum Ararat, e submerset les durante 150 dies.

C.M.




## Ples examinar ti liste de paroles




- Aguler
- Apert
- Aspre
- Blanche
- Culpe
- Desordinat
- Disfigurat
- Egal
- Imperie
- Infortunat
- Malgre
- Mappemounde
- Misericorde
- Moeble
- Orloge
- Paroch
- Peregryn
- Plage
- Plat
- Scrit
- Sucred
- Vache
- Viage
- Volunte

Vu va questionar: «Quel lingue es ti-ci? Li modelle C de IALA?» No!
Omnes es bon paroles anglesi. Ili es prendet ex li ovres del Patre del
Poesie anglesi... Geoffrey Chaucer (1340-1400). Chaucer esset li autor
del Racontas de Canterbury e es generalmen considerat quem li duesim
poete anglesi pos Shakespeare.

Por li Occidentalist, Chaucer es un scritor tre interessant. Il stat u
noi sta... al comense de un lingue. Quande il scrit, li anglesi esset
tam nov e frisc quam nu es Occidental. In facte it esset plu proxim a
Occidental quam li modern anglesi. It havet ancor li pronunciation
«continental», it esset fonetic e li final E esset sonat.

Con un tal lingue Chaucer posset experimentar e il creat mult
interessant paroles. P. ex.



Femenye -- Occidental. Feminitá -- A. Womankind

Poraille -- Occidental. Povrallia = un colection de povres

Stellifye -- Occidental. Stellificar = far un stelle ex.

Quande il volet indicar un árbor il sequet li custom de francesi e
Occidental e scrit:

Roser vice Rose-tree; Almander vice Almond-tree; Pyrie vice Pear-tree.

Max astonant por li Occidentalist es su negative, quel esset *ne*, sam
quam Occidental.

Chaucer sovente usa un forme de un parol quel es plu international quam
li anglesi forme de hodie. P. ex. ancre, bataille, botel, feste, mortrer
(vice murderer), traitorye, werre (vice war).

Leente Chaucer, yo memorat que unvez nor estimat Prof. Jespersen
condamnat Edgar de Wahl pro li parol analysation. Il dit que ti parol
existet in nequel lingue. Sr Wahr respondet per indicar li dictionarium
in quel Prof. Jespersen vell trovar it. Li experientie de Chaucer ha
docet me que it es tre dangerosi far un tal assertion pri alcun Occidental
parol.

S. BEER. (Anglia).




## Un image tre difuset

Inter omni chefes de state del nov epoca, li rey de Anglia es, sin
dúbite, ti de quel li image orna li max grand númere de post-marcas.
Hodie plu quam 800 diferent post-marcas porta li portrete del rey
britannic.


## Un nov aplication del radar

On save que li proxim aparition del comete Halley va evenir solmen in
1986. Tamen li specialistes del radar del observatoria de Jodreil Bank,
in li Cheshire, ha constatat, in plen jorne, li caude de ti celebri
astre. In li comensa de ti-ci annu li aparates «radar» ha inregistrat
manifestationes specialmen activ in li constellation del Pisc, e on ha
calculat que just ta deve trovar se li comete de Halley.

Li ultim aparition del comete de Halley evenit in 1910. Su nómine es ti
del scientist quel decovrit it in 1862.




## Pri *fiaba

In Cosmoglotta, nró 133, pg. 11, sr A.E. Cortinas proposi li parol
*fiaba = F conte (de fée), A fairy-tale, I fiaba, H cuento, G Märchen.
Por ti notion sr C.W. v. Sydow ha proposit (Cosmoglotta 1932, pg. 14) li
parol «merchen». Il di: «Quande anglesi o francesi folkloristes vole
explicar, pri quel specie de raconta ili parla, ili usa li german parol
«Märchen», quel ergo convene quam término international, eventualmen
con latin-roman scrition «merchen». Ma on deve diferentiar inter li
merchen propri o merchen miraculosi («Zaubermärchen») e li merchen
novellari, li novell-merchen nam li du species have un totmen diferent
orígine e historie». Sr v. Sydow considera anc li parol «eventyr» e
li nove formation «aventurina» in vice de «merchen», ma il prefere
«merchen» pro que it forma plu facilmen derivationes: merchen-al, -os,
-ari, -ist, etc. Sr de Sydow proposi in li sam loc anc li parol «sagne»
(Dan: sagn, sved: sägen, G Sage) e il conclude, que li max bon metode
in un tal situation (manca de corespondent paroles in li lingues anglesi
e francesi) es, prender li besonat término ex un del germanic lingues
queles have un tal término. Ti consilie sembla esser bon e a sequer.

_Kurt Feder (Germania)_


### Nota del red.

It es a remarcar que in su articul del annu 1932 Prof.
C.W. v. Sydow tracta ti tema exclusivmen del vispunctu de un scientic
terminologie folkloristic. It es forsan util far ti distintion, nam in
li omnidial usa del lingue li G. «Märchen» certmen ne expresse alquó
essentialmen diferent de to quo noi nómina «conte de fée» in francesi
e «fairy tale» in anglesi.

Noi totalmen consenti que si por li besones de un scientic terminologie
international noi besona un parol plu precis, noi es plenmen justificat
haustente it ex li germanic lingues li li exact equivalente ne existe ni
in francesi ni in anglesi. Ma to quo noi ne comprende es li necessitá
dar a ti parol un vestiment romanic. Pro quo ne conservar li scrition
original «Märchen» quam noi conserva li ortografie natural in mult
altri paroles (Cognac, Champagne, guerrilla, etc.)? Nequi es capabil,
sin li auxilie del contextu, reconosser li G «Märchen» in li parol
«merchen», ne mem li Germanes self. Adplu li conservation del ortografie
original impedi nos formar derivates queles in lor vestiment
mi-germanic, mi-romanic forma un mixtura desfacilmen digestibil. Plu bon
renunciar al derivation quam usar paroles quam «merchenosi, merchenist,
merchenari, etc.».




## Orígine del billet de ferrovia

Li invention del billet de ferrovia es debit a Thomas Edmonson, nascet
ante circa 150 annus. Il esset *chef de station* proxim Carlisle, in
Anglia; ma in li etá heroic del ferrovia, li viageatores esset atraet
tre numerosi per li novitá, e li station-chef, sol employate, esset anc
agulliero, portator e garda-barriere. Li viageatores venit solmen poc
témpor ante li passage del tren e, pro que on devet scrir per li manu
chascun «bon» de transporte, li convoy devet sovente atender long.

Edmonson successat eliminar ti retardes preparante in antey billetes: in
inventet un specie de scri-machine de quel li incrat bande printat sur
paperin quadrates li loc del destination, li classe, li numeró del sede
in li vagon e li date de emission del billet. Restat a scrir per li manu
li custa del curse. Il submisset su invention a su directores, quel
ridiculisat su procede e támen permisset le «amusar se far billetes»,
si solmen il ne molestat per it ni li direction ni li publica.

Ne considerante se quam victet, Edmonson ofertat su invention a un altri
ferroviari companie quel adoptet it e prendet li inventor in su
servicie, duplicante su salarie. Poy altri companies sequet li exemple e
Edmonson fundat con su fratre un societé por furnir al ferrovias
machines e billetes tot printat.

Quande Edmonson morit in 1851, it restat in Anglia solmen un o du
stationes quel fat ancor billetes per li manu.




## Qualmen li sinus venit in li matematica

(Li orígine de un cultural-historic curiositá lingual)

Etimologie e semasiologie ne es solmen partes del historic scientie del
lingue, ma con ti-ci anc important partes del general scientie del
cultura. Particularimen li historie del scientic paroles, del términos,
revela sovente ínexpectat coherenties. Talmen on vell posser p.e. scrir
un tot «cultur-historie» circum li término del sinus, tam frequentmen
usat in mult branches del matematica; ma noi vole considerar ci solmen
li lingual látere del cose.

Quam on save, in li matematica li cordes del circul con radius r = 1 es
denominat sinus, quel parole significa in latin sinu, parte del péctor
feminin. Li cause de ti misteriosi término por un notion matematical es
un strangi miscomprense, quel evenit in li curse del multseculari
migration del matematica fro popul a popul. Por clarar it, on deve
retrogresser lontan in li historie de nor spiritual cultura. VI li
aventurosi historie del sinus:

Ja circa ante 2100 annus li antiqui Grecos possedet por li scopes del
sferic astronomie un tabelle de cordes, in quel esset registrat por li
singul angul φ (dessinat quam periferic angul in li circul con radius I
li calculat longore c del corde respectiv (fig. I). Fro li Grecos ti
tabelle pervenit al Indos. Habil calculatores, tis-ci perfectionat e
facilisat li usa del tabelle remplazzante li periferic angul per li demí
centric angul e dividente conformmen li corde in du egal partes (vide
fig. I). In ti forme li popules del Islamic sfere de civilisation
conossentat se con li tabelle de cordes, t.e. de semi-cordes. Ili usat
li arabic lingue e scritura. Quande ili recivet con li tabelle anc li
sanscrit parol jiva quam término por semicorde, ili scrit ti parol
naturalmen in lor arabic caracteres. Ma li manuscrites in semitic
lingues contene solmen caracteres por li consonantes, li vocales restant
ínexpresset, e li consonantes composient li sanscrit extran-parol jiva,
quel li Arabos leet djiba, esset per hasarde li sam quam tis del arabic
parol djaib = sinu!

Quande poy, desde li 12-im secul, li popules del Occidente Europan
comensat studiar li ovres del arabic (e in arabic versiones anc tis del
grec) matematicos e traductet les in li lingue latin, li término
originarimen sanscrit esset considerat quam genuin arabic término. Ergo
on traductet it sin hesitar per sinus. Talmen li semicordes del circul
con radius r = 1 recivet un denomination sin alquel resonabil sense, ma
malgré to li término sinus e su confratre cosinus sta ínperturbabilmen
in usu anc hodie.

On erra quande on pensa que con to li historie del aventura del sinus ja
es finit! «Omni vias ducte a Roma». In nor casu ti proverbie confirmat
se, nam un duesim hasarde, possibilisat per li posteriori developation
del matematica, justificat in un cert mesura li errore fat per li
medieval traductores del arabic autores! To evenit talmen:

Circa in li comensa de 17-im secul, in quel nascet li modern matematica
ínfinitesimal (a comparar solmen li nómines del tri grand ínmortales de
tri grand nationes occidental: Descartes -- Leibniz -- Newton!), on
developat un nov, ad-saver li «functional» conception numeral.
Tractante functiones e representante les per curves, on trovat por li
function sinus x li image in fig. 2.

Li curve sinus monstra, quam on vide ex li figura, un astonant similitá
de su arcos con li profil del bon format sinu de yun femina! Ti facte es
vermen surprisant in

1. G: Sehnen des Einheitskreises.

2. G: Sehnentafel.



(fig. 2: Qui have conossenties in matematica comprende ex ti figura
ínmediatmen que li perifere 2 π del circul con radius r = 1 sta
rectificat in li rectilinea π (con arco in supra) plus π (con arco in
infra) e quel li talnominat curve sinus contene omni punctus con
abscisses arc sin x e con ordinates sin x.)

nor conexe, e li partial compensation de un traductional errore er ti
facte revelat solmen pos pluri secules, es forsan li maxim curiosi cose
in ti curiosi afere.

Por li Occidentalistes li curve sinus, tractat in li precedent articul,
have un signification special: con su du arcos it forma un parte del
oficial insigne del Occidental Union: li unde in li circul. It mey esser
permisset rememorar que li unde sinus es li tecnic simbole por parlar,
t.e. de comunication, durante que li circul simbolisa li globe terral,
t.e. li homanité, talmen que li insigne in tot caracterisa li scop e
mission de Occidental: esser un ligament de intercomunication e
intercomprension universal.

Interlinguisticus (Austria)

Original articul: traduction permisset solmen con autorisation del
redaction de «Cosmoglotta»




## Li sett marveles del munde in 1947

Un american jurnalist ha just composit li nov liste del 7 marveles del
munde. Six de ili -- naturalmen -- es trovabil in America. Del ancian
Continente es conservat solmen li Piramides. Li grand Cañon del Colorado
vicea li suspendet jardines de Semiramis. Li Colosse de Rhodes es
superat del vulcane Parasculin quel ha format se brusquimen in 1943, sur
li Mexican frontiere e ha ja atinget li altore del Vesuvie. Li «Empire
State building», de New-York, substitue se avantageosimen al temple de
Ephesos; li fare de Alexandria cede li plazza al golfe de
Rio-de-Janeiro. Li «Golden Gate» de San-Francisco triumfa súper li
statue de Zeus, de Phidias; li fabrica de atomic bombe de Los Alamos
succede al mausolé de Halicarnasse.





Un mann acompaniat de su du litt filios intra in li restaurant e peti li
garson aportar le 3 glasses de aqua e tri platiles. Pos har recivet lu
comendat, il tira ex su tasca tri sandwiches, da du de ili a su litt
filios e omni tri comensa tranquilmen manjar.

Li director del restaurant hante observat omni to, adcurre e clama,
sufocante pro indignation: «Ma, senior, quo vu permisse vos ci?»

«Un moment», di li mann, «qui vu es?»

«Yo es li director del etablissement e yo ne permisse...»

«Tre bon», di li mann, «yo just volet far venir vos. Pro quo li
orchestre ne lude?»



Patron: «Vu retroveni del barbero. Esque vu ne save que it es
interdictet far cupar se li capilles durant li hores de buró»

Employato: «Ma ti capilles ha crescet durant li hores de buró, never?»

Patron: «Yes, ma ne sur lor tot longore!»

Employato: «Nu, yo anc ne fat cupar les sur lor tot longore.»




## Un juristic casu

...ergo yo departe con rapiditá de ottant kilometres vers ti curvatura
del strada e yo pensa que li via es líber detra it; certmen it esset un
stulteríe; yo ha solmen debilisat li gas e yo departe gaymen ad in li
curvatura. E subitmen yo vide: un procession marcha trans li via. Un
funebre. In ti moment it ha just deviat trans li strada in li porta del
sepultoria. Yo presse li fren e -- ho vé! it esset un grandiosi derapage.
Yo rememora solmen que li quar celibatarios queles ha portat li sarco
forjettat it sur li terra e in ti moment ili esset in li strad-fosse e
bum! mi vehicul pussa per li detral parte ti sarco sur li via e li sarco
vola trans li strad-fosse ad-in li campe.

Yo grimpa ex li vehicul e yo di me, pro Cristo Deo, si yo ha prendet con
me anc li senior paroco e li atristat heredantes, it va esser un bell
afere! Ma necos evenit; sur un parte del strada stat un oficiario
funeral con un cruce e sur li altri parte stat senior paroco e li
heredantes; ili aparit me quam figuras ex cire. Solmen pos un curt pause
li paroco comensat tremer pro horrore, il clamat con excitation: «Ho,
vu maledit hom, vu ne senti null estima mem por li mortes?» E yo hat
joyat ne har mortat un hom vivent! Poy li homes rememorat; un parte de
ili comensat insultar me e li altres adcurret por auxiliar ti morto in
li destructet sarc; it es, yo pensa, un tal instincte. E subitmen ili
curret a retro e criat pro terrore. Ex li masse de plancs grimpa un homo
vivent, il leva li manus e vole sedentar se. «Quo evenit, quo evenit»,
il di e continua tentar sedentar se.

Yo adcurret vers il in un secunde. «Avetto», yo di, «ili volet
sepulter vos!» E yo auxilia le ex ti amasse de plancs. Il oculetta e
balbutia: «Quo? Quel cose?» Ma il ne posset levar se; yo pensa il
havet un ruptet malleol o yo ne save quel altri osse per ti choc. Yo ne
va narrar vos it long; yo posit li avetto e li senior paroco in mi
vehicul e yo departet con ili in li dom de luctu. E li atristat
heredantes e li oficiario funeral con li cruce marchat detra nos: e li
musica, naturalmen, ma li musicantes ne ludet, pro que ili ne savet qui
vat payar les. «Yo va payar vos li sarco» yo ha dit, «e anc li
doctor; ma vu vell dever mersiar me pro que vu ne ha interrat un vivento».
E yo departet; por dir li veritá, yo esset content, que ti casu finit
e que necos plu mal evenit.

Nu, it ha recomensat. Pro primo: li borgomastro de ti village ha scrit
me un bell lettre: li familie de ti semblat morto, un Antonio Bartos,
ferroviario in pension, es povri; ili volet sepulter lor avetto in
honest maniere per lor ultim economisat moné; e nu, quande li avetto pro
mi ínprudent vehiculada ha avigilat se de morte, ili va dever interrar
le ancor un vez, ma pro lor grand povritá ili ne posse permisser se to.
Yo deve ergo payar les ti interruptet funebre e li paroco e li musica,
li tombe-fossero e li funebral banquette.

Poy venit un lettre de un advocate in li nómine de ti avo: Bartos
Antonio, ferroviario in pension, postula un recompensation pro li ruinat
mort-vestiment; poy quelc centenes de corones pro li curation de su
ruptet malleol; e quin mill corones pro li dolores causat per li
vulneration quel il hat suffret per mi culpe.

Poy un novi lettre: li avetto -- on scrit me -- hat antey recivet li
pension quam ferroviario; quande il hat morit in Domino, on hat stoppat
payar le li pension e nu li oficies ne vole continuar payar it, pro que
ili ha recivet del districtal medico un certificate que il es mort.

E li avetto va presentar al tribunale un plende por obligar me payar le
un perpetual rente quam recompensation por li perdit pension.




Un ulteriori reclamation: li avetto depos li témpor quande yo ha
avigilat le de morte es malad e on deve dar le un plu fort nutriment. E
yo ha fat de il un ínvalido; desde quande il ha avigilat se de morte il
ne es plu li sam hom, il es valid a necos. Il di solmen: «Yo havet ti
afere de morte ja detra me e nu yo deve morir por li duesim vez! Yo ne
va donar it a ti hom, il deve payar me o yo va pussar ti afere til li
Altissim Tribunale. Indamagear in un tal impertinent maniere un povri
hom!
On vell dever punir tal casus per li sam suplicie quam un assassination».
Etcetera, etcetera.

Ma lu max mal es que yo tande ne hat payat li premie de assecuration por
mi vehicul e li societé assecurational trova se «ex obligo».

Ex li libre «Fabules e subcontes», de Karel Čapek. (Autorisat
traduction ex li lingue tchec de Jaroslav Podobsky).




## Li Robinsones del insules Kermandec

In 1927, li nave «Rembrandt» departet de Melbourne e nequande arivat a
destination. It desaparit, quam mult altri naves, sin har posset lansar
su ultim S.O.S. e omni serchas fat por retrovar it restat van. Li
«Rembrandt» esset strecat del registre del Lloyd e considerat quam
completmen perdit.

Ma decitri persones hat successat escapar del desastre: six homes del
equipage, un proprietario de miniera sud-american, du yunas de
Melbourne, un prestro, li filio del capitane, in li etá de 14 annus e un
Argentina con su filietta de 4 annus.

Alor, por ili recomensat li aventura de Robinson Crusoe. In ti insul
separat del munde, e exter omni maritim vias, ili trovat trincabil aqua
e abundant nutritura. Li fragmentes del «Rembrandt» rejettat al
litorale servit al homes del equipage por constructer du cabanes. E
chascun vésper, foyes esset accendet sur li sómmite del insul.

Quande li naufrageates comprendet que omni signales esset van e que li
tot ligne del insul vell brular sin resultate, ili resoluet etablisser
se in ti insul. Ili fundat un litt state con simplic leges. E pro que a
chascun state es necessi un chef, li filietta de 4 annus esset electet
reyessa, con un consilie de regentie sub li presidentie del prestro.

Talmen passat li annus. Li population del insul augmentat e quande li
yun reyessa havet 16 annus, ella maritat li filio del capitane.

Ti historie ne es un fabul ma un facte autentic. In 1943, un cargo
argentin ancrat in li golfe del insul por un urgent reparation. Li
marineros videt aparir con stupefation un gruppe de blancos, demí-nud e
vestit per fibres de plantes. Solmen 16 annus pos lor naufrage li
passageros del Rembrandt revidet civilisates. Ma lu max astonant es que
ti insulanos, essente informat que li tot munde esset in guerre, refusat
sagimen lassar se repatriar! On comprende les!


## Manca de bumerangs

Un grand manca de bumerangs es constatat hodie in Australia, pro que li
materie, li famosi curvat ligne servient a fabricar ti bastones, ne plu
es trovabil. Ti subit carientie es debit al facte que li G.I. in
vacanties in Australia ha forportat con ili ti armes quam «suvenire»,
a U.S.A. Hodie, America es li sol land u on posse trovar bumerangs.


## Li trifolie quadrifoliari

Un habitante de California, Sr. Charles French, have li passion del
quadrifoliari trifolies; desde 1939, il ha coliet 6200 de ili, quo pruva
que li chance es plu frequent quam on pretende it. Li colection de ti
trifoliomane contene specimenes de trifolies con un, du, six e ott
folies. Sr. French es tre fier pri it e monstra 7 lettres de
state-chefes quel ha mersiat le por li porta-felicie quel il hat inviat
les: ili es presidentes de sud-american republicas de queles un ha esset
fusilat, un altre pendet, durante que li altres ha ja pervivet du o tri
revolutiones.


## Li siamesi alfabete

Quam li francesi alfabete, li siamesi contene 26 lítteres. Ma in siamesi
li paroles es scrit de dextri a levul e null spacie separa les.




## Li old Bern

(ínedit)

Li cités sviss debi lor existentie a diferente causes. Li unes ha
constituet se in metropoles de mercate, li altres in citadelles
fortificat; li unes, quam Lucerna gruppat se circum un monastere o un
eclesia; altres, quam Neuchâtel, ha fundat se circum un castelle. Bern
debi su existentiie a un castelle e ha esset sempre un citadelle fort.
Su situation geografic demonstra it sat clarmen. Bern ha selectet li
curve de un rivere quam Fribourg, durante que altri cités fort ha
selectet altri protectiones natural: Lausanne erecte se sur un coline,
St-Ursanne inserte se inter li rivere e li monte. In li medievie, un
cité devet profitar del configuration del terren por favorisar su
defense; li problema essential esset efectivmen ti del defense, ne quam
hodie ti del vias de comunication. Bern, favorisat in punctu de vise del
defense, es naturalmen minu favorisat in ti del vias de comunication;
hodie tri cités sviss, Zurich, Basel e Geneva ha superat it, essente plu
bon situat sur vias international.

Durante que altri cités developat se circum un nucleo quam un circul
quel alarga se, Bern ha extendet se til circa 1850 in un sol direction,
li west, obligat restar includet in li strett corsete del Aar. To fa li
admirabil simplicitá del historie de su developation. Bern ha esset un
vase quel plena se poc a poc, poy superundea.

Quo esset Bern in comensa, it es desfacil far nos un idé. Li max old
image data de 1485, dunc tri secules pos li fundation (1191). Ti image,
tre schematic, monstra nos tre poc edificies. Images posteriori es
terribilmen obscur o excessivmen deformat. Totvez, con auxilie de scrit
documentes, noi posse representar nos quo esset ti cité. It esset simil
a un grand village. In orígine it havet ni pavament, ni arcades, ni
domes de petre; li besties pastet in li paralel vias, simplic stradettes
con granieras e stalles. Ancor hodie noi posse vider old coche-portas in
li strada del Gentilmannes (Junkerngasse) e in li strada del Posta. Ti
paralel stradas, noi mey remarcar to, es privat in parte o totalmen de
arcades, pro que it havet quasi null dom habitat; talmen li strada del
Fontan, li strada del Arsenale, ti del Granieras, etc.

Noi save que li besties circulat líbermen ancor in li 14-im secul, mem
plu tard. In 1649, in li témpor de Corneille, on postulat li supression
del svin-stalles apoyat al turre de Christoph, ye west del strada del
Hospital! Li stradas, in ultra, esset obstructet de materiale: tonneles,
carres, etc., precipue ye centre, u fluet li riverette del cité
(Stadtbach). Li mestieres esset efectet sub li ciel, quo noi posse vider
ancor hodie in li strada del Carneros. Solmen in 1283 on constructet
arcades; in 1399 on pavat li stradas. Incendies numerosi e desastrosi
obligat li Berneses renovar lor cité; poc a poc on constructet in petre;
it resta totvez ancor hodie sat numerosi domes in ligne, precipue in li
quarteres inferiori. Noi tamen ne mey errar pri li etá del domes queles
noi vide; in su actual statu, Bern data del 18-im secul e de plu tard.
Li turre del Horloge (Zytglogge) self, quam it presenta se hodie, es
solmen un capricie del 18-im secul (benque noi absolutmen ne vole negar
su alt valore estetic); li Catedrale esset finit solmen in fine del
19-im secul; li Dom municipal (Rathaus) esset restaurat recentmen e ne
plu es li edificie pesant e complicat del 15-im secul; quelc turres: li
turre del Cárcer (Käfigturm), quel data de 1643, li turre del
Hollandeses, quel es del 13-im secul, fa exception, con quelc altri
domes.

Desde circa 1650 on comensat vermen constructer bell. De ti epoca data
li remarcabil domes del patricios bernesi. Li domes queles esset
constructet antey, esset du vez plu bass quam hodie; lor simplicitá fa
contraste con li opulentie del residenties rich queles on monstra sur li
prospectes e li albums. Ples notar anc que li arcades havet dimensiones
tre modest; bass e con spess pilares, ili esset simil, mem in li central
via, a ti del actual strada del Gentilmannes. Ye intrada del arcades
apertet se un arcade con li statuette de un santo; li max famosi de ti
figuras es ti del grand Christoph, de quel li image restat nos.




Li arcades covrit null magasin e ne esset destinat al passantes, ma al
usation
del privat domes. On vendit sur li strada, sur contores; li magasines
esset introductet per li Huguenotes ye fine del 17-im secul; ili esset
cludet con lattes e ne per vitrines, luxu fabulosi quel devet aparir
mult plu tard. Ti magasines esset apertet in li Grand'strada
(Kramgasse); ili format bentost un serie íninterruptet e extendet se al
altri stradas; hodie li strada del Mercate e ti del Hospitale monstra li
max bell vitrines.    J.J. Joho (Svissia).




## Architectura in li francesi ferrovias

Li francesi ferrovias (S.N.C.F.: Société nationale del Chemins de fer
français) es dividet in tri grand servicies: Explotation (regulation del
trenes, transporte del viageantes e del merces), Material e Tration,
Vias e Edificies.

Yo vole parlar specialmen pri ti ultim, a quel yo apartene. Ti quel fa
viage in li tren posse strax constatar que, si li vias permisse un
locomotion perfect, si li signales functiona marvelosimen, li edificies
in general maniere, sur chascun rete, ne brillia per lor originalitá...
Quasi omni stationes, omni domettes de garda-barrieres es constructet
secun li sam schema: omni to es antiqui e sin comforte; on egardat
nequande li stil, li architectura local.

To es explicabil per diversi rasones:

1. Quande on constructet nor lineas ferroviari, li ingenieros ocupat
se plu particularimen pri li securitá, e pro to concentrat lor tot
atention al vias proprimen dit, al signalisation e al pontes e
viaductes. Li edificies esset considerat quam un afere secundari e esset
studiat in serie. On vell posser dir, naturalmen, que necos es perfect
in ti munde e que alcun erras es fat pro manca de experientie. On deve
tamen aconosser que un tal erra es grav e que li gerentie del ancian
«companies» ferroviari merite sever criticas...

2. It vel har esset necessi crear un servicie de Architectura, quel in
céteri ja existe, ma solmen por li edificies de administration central e
regional. Tande, on vell haver ingenieros o architectes quel vell dar un
nov direction e un nov impulse al construction e conservation del
edificies, pro que ili vell esser specialisat in ti branche (On ya creat
con successe special servicies por li lúmine, li telefon, li
«caténaires»).

Un timid passu in ti sense ha esset fat desde li nationalisation de nor
ferrovias per li designation de specialistes in quelc grand stationes.
Til nu, li edificies esset constructet e intertenet per li «Chefs de
District» (conductores de via-labores), e on comensa aconosser, adminim
in alcun regiones, que li edificies es alquó totalmen diferent del vias
e mem del pontes.

Li S.N.C.F. es li max important terrenal proprietario in Francia. Null
altri possede tant domes. It deve dunc haver un servicie specialisat
digni de ti importantie. Mult taches atende it: reconstruction de
stationes, de depós, de atelieres, construction de logimentes por li
ferroviarios, modernisation del installationes existent -- omnicos essent
fat in li cadre del modern conceptiones architectural, afin que in li
future, li edificies del S.N.C.F. deveni digni del grand cités quel ili
servi, e del marvelosi paisages quel circumda les.

W. Gilbert (Francia)




## Li visual telefon

Li ingeniero J.P. Sacharov, de Leningrad, ha just constructet, un
telefon, quel permisse a du persones in comunication vider unaltru sur
un placa durante li conversation. Pro to Sacharov ha nominat su
invention li Video-Telefon. LI production in gross del nov aparate e su
oficial introduction in li russ servicie del comunicationes a long
distanties va comensar.




## Ante cent annus

Li 24 julí 1847, li unesim Mormones arivat in li valley del Grand Salat
Lago, realisante talmen li profetie del mormonic profete Josef Smith
quel hat predit: «Li Santes del Ultim Dies va esser pussat vers West e
va devenir un popul potent, in medie del Roccosi Montes.»

Bringham Young ductet un companie de pioneros de avan-guardie quel devet
esser un modelle por li sequentes. Esset ta 143 mannes, 3 féminas e 2
infantes, quel viageat in 72 carres. Ili prendet con se cavalles, mules,
boves e vaccas. In li carres covrit per toale esset plugs, semes e
provisiones por un tot annu. Li companie del Mormones comprendet
plugatores, farmeros, mecanicos, mannes possent etablisser rutes,
constructer pontes, cultivar li terra, erecter domes.

Nequó hat esset abandonat al hasarde. Young esset un organisator
excellent.

Ye quin horas, il hat decidet, li clarion sona, e omnes partiprende li
pregas. On cocina, on prepara li atelages til 7 hores, poy on departe.
Chascun conductor deve restar apu su atelage, li fusil cargat in li
manu. In casu de un atacca del Indianos on viagea in duplic range. In li
campe, li carres forma un circul, li animales essent in li interiore del
circul. In véspere, ye ott horas e demí, sempre con li son del clarion,
on fa li ultim pregas in li carres, ante li reposa.

On provat persuader Brigham Young ear etablisser se in li fertil
planages de California. Ma il savet que li desfacilitás forja li animes
e que it esset plu bon, por su popul, viver in li isolation e combatter
li dangeres e li privationes del deserte.

Il dunc videt li valley avan il, li futuri cité e, forsan, in reva, li
grand Temple long de 90 m -- li Tabernacul -- quel esset erectet sin
alcun vertical trave in su medie, e tant sonori que on audi, on di, un
agullie cader, de un extremitá al altri del edificie.

Li pioneros prendet possession del region, irigat it per li aquas del
City Creek, por posser laborar e semar, constructet cités quam un
«dama-planc», secun un plan quel semblat audaciosi in ti epoca, con
strades larg de 40 metres. Ili vivet ta ti vive quel tam mult
roman-scritores ha racontat nos, e quel astona e va sempre astonar nos.

(Ex li Feuille d'Avis de Lausanne, trad. R. Bg).


## Li guillotine sequestrat

In 1847, li executor parisan Samson, de quel li avo hat guillotinat li
rey Louis XVI, esset sin moné. Por escapar ti desfacilitás, il ne trovat
altri medies quam ceder su guillotine a un prestator, nam su creditores
menaciat far inprisonar le. Ma un maliciosi hasarde volet que curt
témpor poy un criminale esset condamnat al morte e li executor recivet
li ordon tener pret su instrument por li operation. Desesperat Samson
curret vers su prestator quel possedet ti strangi gage e suplicat le
retrodar li guillotine alminu por un matine, nam, sin guillotine, li
condamnate ne posset esser executet. Omni suplicationes esset van e
Samson esset obligat explicar su situation al general Procurator quel
fat degagear li guillotine por li precie de 4000 frs. Ma Samson perdit
su oficie.


## Un biblioteca in un camera

Creat ante circa tri mensus, li servicie micrografic del biblioteca de
Lenin in Moskva ha ja inregistrat sur pellícul plu quam 300 000 págines
de libres rar e preciosi de ancian jurnales e revúes. It talmen permisse
al publica conosser libres de quel li presta e expedition a lontan
letores es ínpossibil.

Li fotografic aparate usat es capabil filmar 500 págines in un hor. Del
negative on posse poy tirar tam mult copies quam necessi. Li letura del
copie es fat med un letor special munit de un ecran vitrin sur quel es
reflexet, agrandat, li págine filmat.

Un libre de medial formate es reproductet sur un pellícul long apen de 4
metres.




## Manca de furtores!

In Toronto, in Canada, un del bankes, max important de Ontario ha esset,
ante poc témpor, victim de un curiosi mal aventura.

Li clave del ferrin-coffre max «secret» hante esset perdit, on tornat
se successivmen vers omni serrureros del cité, del provincia, poy de
Canada. Ma nequel successat aperter li coffre quel, ad-ultra on ne
posset demolir.

Omni specialistes de U.S.A. declarat se ínpotent.

Desesperat, li directores del bank directet un apelle, per li via del
jurnales, e per lor detectives, al «specialisat furtores», sol capabil
secun li expertes, resoluer li problema sin deteriorar li enorm e
delicat mecanisme.

Regretabilmen, li «specialisat furtores» desdignat presentar se al
social sede del bank, malgré li 1000 dollars de recompensa e li garantíe
dat a lor «professional secrete».




## Novi publicationes

Noi ja curtmen anunciat in li numeró 89 de Cosmoglotta B li publication
del nov lexico Sved-Occidental (Svensk Occidental Ordbok) de
Berggren-Blomé-Sköld. Ti remarcabil ovre contene sur 126 págines li
traductiones de circa 20 000 paroles e expressiones svedesi in
Occidental. It superpassa dunc in richesse de contenete mem nor max
complet lexico, ti de Gär.

Per ti publication nor sved amicos ha dat nos un bell exemple de fide in
li final victorie de nor lingue. Deo save quant li custas de printation
ha augmentat desde li comensa del guerre e nequi posse hodie permisser
se li luxu, investir capitales in un interprense sin future.

It plese nos substrecar particularimen li perfect congruentie del formes
adoptet del Svedes con tis contenet in li lexico Occidental-German e
German-Occidental de Matejka. Ti congruentie es tam plu remarcabil que
li du lexicos ha practicmen esset elaborat índependentmen li un del
altri. Li sol diferentie -- si on posse nominar to un diferentie --
consiste in li facte que li Sved autores del lexico conserva li y
vocalic in cert paroles international, durant que li editiones sviss
prefere li unitari scrition per i, sin advere abolir totalmen li usa de
y vocalic.

Noi expresse al autores de ti lexico nor sinceri felicitationes pro lor
excellent labor.




## A nor estimat colaboratores

Noi peti vos insistentmen:

1. Scrir vor manuscrites per li scri-machine.
2. Lassar suficent spacie inter li lineas por possibilisar eventual
   corectiones.
3. Scrir solmen sur un látere del papere.

Li non-observation de un sol de ti exigenties posse rendir li manuscrite
ínutilisabil e far prender it li via del paper-corb, nam li redactor
absolutmen ne have li témpor recopiar les per li machine. Ples de
desfacilisar su labor pro pur negligentie!

[start=4]
. Ples ne misser nos traductiones de ovres publicat in lingues national
si vu ne ha antey obtenet li permission del autor. To vale tam por
articules publicat in jurnales quam por ovres editet quam libres. Noi
amemora que ovres litterari jui legal protection durant li vive del
autor e til expiration de un periode de 30 annus pos su morte. Li
redaction de Cosmoglotta va refusar li publication de manuscrites queles
ne satisfa al supra exigentie.

Articules original publicat in Cosmoglotta posse esser reproductet con
indication del fonte in omni altri jurnales interlinguistic, sin special
autorisation. Exceptiones a ti regul va sempre esser specialmen indicat.




# Cosmoglotta B 92 (sep 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Septembre 1947 -- Nró 92 (7)




## Fumatores contra non-fumatores

Yo ha leet con grand interesse li articul de nor amico De Guesnet in nr.
90 de Cosmoglotta B. Forsan it va amusar li letores audir anc alquo pri
mi propri experienties in ti dominia.

Por strax fixar li factes: Yo ha esset fumator desde circa 30 annus.
Quam omnes, yo comensat per li cigarette, ma desde li etá de 30 annus li
pip e li cigare yo fumat exclusivmen. (quant plu fort tant plu bon).

Yo vell mentir diente que mi marita sequet mi manifestationes fumatori
con particulari simpatie. Ella in contrari amarimen plendit pri li
sanitari e economic ínconvenienties de omni specie causat per li
assortet superabundantie de fuma in nor logí. Li color del cortines
esset un objecte favorit de su cochemares. Li aqua hant servit al
lavation del aludet cortines vell -- ella dit -- posser esser usat quam
incre (que in realitá apen posse esser regardat quam desavantage de
economic vispunctu). Ella anc ne mancat enumerar omni bon e bell coses
queles yo vell har posset aquisiter con li moné expenset por cigares e
tabac. Ti argument advere fallit impressionar me, nam yo savet in antey
que omni ti bell coses vell in li concret casu automaticmen dever ceder
lor plazza al peliss-mantó quel de sempre esset li objecte del aviditá
de mi marita.




Del vise-punctu del sanitá mi conscientie esset in perfect reposa. Yo
havet le medicos por me. Yo ancor bon memora li astonament per quel yo
sequet li performanties fumatori de Sr. Dr. H. Brismark durante li
Ido-congresse de Sopron. Yo ne posset impedir me far le remarcar que su
amore por li cigare semblat me desfacilmen compatibil con li preceptes
del arte hippocratic de quel il esset self un del max ilustri
representantes. Dr. Brismark respondet me aproximativmen lu sequent:
«Yo es medico e pro to yo ne va ear til pretender que li usa del tabac
es particularimen salutari por li córpor homan. Ma de to ne seque que li
fumada deve necessimen e sub omni circumstanties esser nociv. Tam long
quam li córpor ne reacte in maniere desfavorabil al adduction
de nicotine, yo vide null necessitá por renunciar a un hábitu quel causa
me íncontestabil plesuras. Si alquande yo constata que li functionament
del organisme es perturbat per ti hábitu, yo alor save quo yo have a far
e yo va esser sat inteligent por tirar ex ti constatation li necessi
consequenties.»

It es evident que li sagiesse parlat tra li bocca de mi interlocutor e
yo ancor hodie ne vide que on vell rasonabilmen posser objecter a su
argumentation.

Li vise-punctu de mi ex-collego idistic esset confirmat plu tard de un
altri medico quel exerci su benefant mestiere in li cité quel have
actualmen li honor contar me inter su habitantes. Yo hat fat venir ti
medico por far retablisser li normal functiones de mi organisme de quel
li desequilibrie manifestat se por somnies agitat. Mi marita, quel
rarmen manca un ocasion por far li remarcas max ínoportun in li max mal
selectet moment possibil, trovat nequo plu bon quam racontar a ti medico
que yo customa fumar quam un pumpero (de u ti reputation ha venit al
pumperos yo ne save), ella suggestet que ti hábitu esset forsan ne
totalmen sin relation con li perturbation fisiologic de queles mi
organisme esset li objecte. Pos har victoriosimen resistet al poc
cristan ma homanmen comprensibil tentation strangular mi marita, yo
expectat con stoicisme li verdicte del medico. Ma ti-ci, un
remarcabilmen digni representante del arte Esculapan, monstrat se al
altore del circumstanties. Per un geste de manu il forbalayat li absurd
insinuationes de mi marita e adjuntet negligentmen: «Oh, vu save,
quande un malade ha arivat al punctu u il plu ne posse suportar li
tabac, vu posse considerar le quam perdit (...vous pouvez dire qu'il
est f...u!).»

Yo sentit me revigorat per ti sagi paroles durante que mi marita,
profundmen deceptet, retraet in su conche.

Regretabilmen yo havet plu tard li desfortune consultar un altri medico
quel ne esset self, quam li prim, un fumator inveterat. Pos har
auscultat me, il questionat me esque yo fuma mult. Yo dit le francmen
que yo es un amico del herbe Nicotic, ma que yo practica li arte
fumatori con moderation, li consumation dial ne excedet admaxim 6
cigares e 7-8 pipes (soledís e legal feste-dies exceptet). Sat
strangimen li venerabil representante del Facultá ne semblat
impressionat per ti exemple de ascetisme; il dit me que il hat constatat
che me, inter altricos, un levi intoxication nicotinic e il adjuntet a
su ordonantie li frase «Diminuer li usa del tabac». Verbalmen il
dignat explicar me quo significa ti prescrition in li practica, a saver:
total supression del cigares e admaxim 2-3 pipes in li véspere.




Yo retrovenit in hem con li firm intention monstrar me al altore del
circumstantie. Ne essente un hom rich, yo naturalmen ne posset payar me
li luxu, lassar putrir in lor buxe li ca. 80 cigares queles restat ancor
de mi stock, penosimen amassat durante li dies de Christmas 1946. Yo
dunc comensat li cura por conscientiosimen liquidar li litt stock, ma
pos que li ultim cigare hat esset
fumat, yo monstrat, quam mi amico De Guesnet, que yo es umn mann e ne un
debilon: yo strictmen obedit li ordonantie medical e bannit energicmen
omni ulteriori specialitás Habanic ex mi exercities fumatori dial.

Quam ja dit in supra, li medico hat fixat li númere del autorisat pipes
a 2-3 e, sin voler fanfaronar, yo posse dir que yo nequande, o adminu
tre rarmen excedet li maximum de 3 pipes. Por esser absolut sinceri, yo
ne vole celar que li obtention de ti brilliantissim resultate ha forsan
esset levimen facilisat per li utilisation de un totalmen nov modelle de
pip de quel yo hastat far li aquisition strax pos har liquidat mi stock
de cigares. Ti pip esset constructet specialmen por economisar li
inflammettes, nam su cap havet li capacitá de circa 4 pipes ordinari e
pluri persones suspectet que yo hat comprat ti modelle in ocasion de mi
ultim viage a Brobdingnag.

Li veritá obliga me constatar que malgré li conscientiosi obedientie al
decretes de mi medico, li efecte amelioratori sur mi sanitá ne esset
sensational. Támen, de vise-punctu terapeutic ti constatation ne esset
sin valore: it monstrat clarmen que li intoxication nicotinic quel li
medico hat decovrit che me ne posset har esset li cause primari de mi
fisiologic desequilibrie: li efectet ya persistet malgré li radical
diminution del consumation tabacal. Ti constatation vat dunc permisser
al medico orientar su nov serchas in un altri, li *bon* direction.

Ma ante que yo havet li ocasion retornar che mi medico e informar le pri
li negativ resultate de su terapeutica li afere prendet un tot novi
torne, provocat per li publication del articul de Sr. De Guesnet.




Yo ha rarmen esset tant iritat per un articul de jurnale quant to ha
esset li casu pri li articul de Sr. De Guesnet. Li autor have un tant
ínnocent e támen insidiosi, un tant charmant e malgré to
ínmiscomprensibil maniere por far vos comprender que il ne predica, ma
que it ne es su culpa si vu es tro obtusi por vider que vu es
preferibilmen un idiot si vu nu fa quam il, que it es vos ínpossibil
resister a ti mut invitation. (Si ti frase sembla vos levimen obscur,
ples releer it e repetir li operation til que vu ha comprendet). In vise
del resultate final, li certitá que li autor naturalmen nequantmen
intentet dir desagreabil coses a su letores, constitue solmen un
mediocri consolation por li seniores fumatores. Li iritation veni de que
vu es íncapabil refutar li argumentation del autor per un sol parol,
durante que vu save que in li practica li afere presenta se tot
altrimen. To ne es un gratuit afirmation, nam yo espera har monstrat in
supra que tam de medicinic quam de economic vise-punctu li avantages
queles vell dever o har devet resultar por me del supression del tabac
es in realitá ínexistent. Si yo malgré to decidet sequer li consilie de
Sr. De Guesnet e renunciar totalmen al
consumation de tabac in quelcunc forme, to esset pro tot altri motives
queles yo ci ne vole enumerar.

It es nu exactimen 8 semanes desde que yo fumat mi ultim pip e vu
naturalmen es curiosi saver qualmen li experiment successat che me. Nu,
it es certmen un bell cose saver que on ha prendet un bon resolution e
que on ha havet li corage persister in it contra mares e tempestes. Ma,
pro que yo anc ha prendet li resolution esser absolut sinceri in ti
articul, yo ne vole celar que ti satisfation malgré omnicos ne
representa por me un bronn de joyas sin límites. It ha existet momentes
quande it vell har esset minu dangerosi excitar un aligator malhumorat
per un clove oxidat quam questionar me pri mi impressiones de
non-fumator. Vu vide dunc que li cose es tre seriosi. E yo anc ne vole
tractar it quam tal.

Li articul de Sr. de Guesnet hat avertit me que solmen li 8-10-esim dies
es realmen penosi, ma que pos ti periode on mem ne plu pensa al fumada.
Tre bon, ma ti 8-10 dies queles in mi casu vell just coincider con mi
vacanties, esque ili ne vat ínevitabilmen ruinar mi tot plesura? Nu, it
sembla que yo ne es un mann quam li altres. Contrarimen a omni leges del
natura yo esset, del unesim til li ultim die del vacanties, ne solmen
nequande íncomodat per li brusqui abstention total de fumada, ma yo in
facte presc ne sentit li beson fumar. Li periode cruceal hant passat sin
provocar complicationes, yo esset autorisat esperar que mi nov statu de
non-fumator ne vell ofertar alquel desfacilitá ulteriori. Ma in to yo
errat. Desde que yo es denov in hem, li tentation fumar, vice desaparir
totalmen, in contrari augmenta chascun die...It es un constant lucte
inter li rason e li fisic besones del organisme. Li rason di: Li fumada
posse o ne haver efectes detrimental sur li organisme, ma li abstention
de fumada in null casu posse esser nociv. It es dunc sempre preferibil
ne fumar. Li natura di: Tu save que tu besonat fumar in véspere por
posser producter labor intelectual. Tu debi al fumada lu poc de
inspiration quel ductet tui plum. Tu constata que tu plu ne posse
laborar quam antey e tu have dunc li pruva que li fumada respondet che
te a un fisiologic necessitá. Alor pro quo tu ha cessat fumar?

Til nu li rason ha manet victor in li combatte...ma it es me ínpossibil
dir quant long to va ancor durar.

Vu va forsan dir: in li tot historie it existe adminim *un*
íncontestabil victor, a saver vor marita. Ve, trivez ve, vu erra! Ella
ne solmen fat me null complimentes, ma *ella mem ancor ne ha remarcat
que desde plu quam 8 semanes yo ne plu fuma!* It es a desgustar vos
devenir vertuosi.

_A. Matejka_




## Cronica


### Anglia

«International Memorandum», organe del Britannic Occidental
Association, publicat in su numeró de marte e may 1947 interessant
articules in anglesi e Occidental pri questiones interlinguistic, de
Sres Pope, Federn, L.M. de Guesnet, Littlewood.


### Austria

Li jurnale «Der Ergokrat» continua su activitá por Occidental. In
li nró 10/1947, noi lee un important articul: «Ergocratie e
Occidental», scrit in german e in Occidental. It es un excellent propaganda,
nam chascun letor posse comparar li du lingues. Nor gratulationes e
mersí al Redaction.


### Francia

Li 21.6.47, Sr. Toublet parlat pri li problema del L.I. in li
gruppe «La Pensée humaine» in Argenteuil, proxim Paris. Un cursu de
Occidental es previdet.

In li ultim reunion del club «Interlinguistes» ha esset decidet li
organisation in 1948 de un convenida del interlinguistes francesi, sin
distintion de sistema. Secretario: Toublet, 20, Rue Sainte Marthe, PARIS
X (Occidental). Membres: Aguiré (por IALA), Strainchamps (Ido); li
representante de Esperanto ne es ancor designat.



Renascentie. Nró 6 (Junio 1947) contene: Quo es un scientic solution del
problema del lingue auxiliari international? Tra li Munde, Un lettre de
IALA. On scri nos... Cronica. Abonnament annual: 1,50 sv. Fr. o 50 Fr.
fr., che li redactor: W Gilbert, 58, rue de la Paix, Choisy-le-Roi
(Seine) -- Francia. -- Li Comité de Redaction fa atenter que
«Renascentie» ne representa un partise politic, benque it vide in li
socialisme li future e esperantie del Homanité. «Renascentie» have
quam motto: «Union del democrates: liberales, socialistes, comunistes,
sindicalistes, por reconstructer un munde melior, liberat del Trustes
omnipotent». In particulari, mult amicos de «Renascentie» ne es
comunist, ma ili repussa omni formes de anticomunisme quel ha sempre
dividet li democrates e reinfortiat li fascisme.

In su nró de junio 1947 Renascentie publica un interessant articul de
Sr. L. Boutreux de Saumur: «Quo es un scientic solution del problema
del lingue auxiliari international».

«Interlinguistic Novas», dumensual organe printat del Occidental. Societé de
Francia (Adresse: 83, Rue Rochechouart, Paris IX), contene in su du
ultim numerós marte-junio abundant diversi articules e mem poemas de Sr
Boutreux e Sr Lerond.

Li jurnale «La Nouvelle Republique de Bordeaux» parla detalliatmen, in
su nró del 12.6.47, pri li labores de IALA e emfasa que li probabil
final lingue de ti association va diferer de Occidental solmen per quelc poc
paroles.



Nor fervent coidealist Sr J. Roux, just publica un brochura ilustrat de
lines gravet descolores, con textus paralel in francesi e Occidental: «Li
canalettes del palude».

Li Occidental. Societé de Francia editet volant folies «Exercices
complémentaires» por completar li curse: «L'Occidental en 5 leçons».


### Germania

Werner Zimmermann in Berlin parlat a un grand auditorie con
mult successe. Il dat circa li sequent explicationes:

Noi omnes experi hodie li nascentie de un nov era. Pro to it es
important por nos, reconosser li relationes de ti evenimentes seculari.
Noi deve superar li anxietá e infortiar nor vigore. Fortie vital deve
esser in nos self si li vive have un trist aspecte. Con li sanitá de
Germania va venir li sanitá de Europa e del munde.

Werner Zimmerman amemorat li parol de Generale Mac Arthur pos li
capitulation de Japan: «Nu sol li renovation del religion auxilia li
homes». To es ver. Ne li Christian doctrine ha fallit ma li homes quam
Christ. Chascun popul have un masse de criminardes, ne solmen li german.
Ma li bon homes deve dominar. Sempre on deve refusar un dictatura.
Labor, benevolentie e libertá de un popul nequam posse conducter al
dictatura.

Chascun hom deve esser índependent in su actiones.  Willy Mildebrath

Sr. Kurt Neumann, Lewickistrass, 42, DRESDEN-A (10), russ zone, editor
del ancian «German Occidentalist», desira coresponder specialmen pri
lingual questiones.

In li revúe «Schaffende Jugend», Weiswasser O.L., de marte-april,
aparit un articul «Occidental die Weltsprache» exposient li avantages
de nor sistema. Li nró de may contenet du altri articules pri nor
movement.


### Italia

Li guerre ha regretabilmen causat, secun un avise de nor
coidealist Sr. Bevilacqua, li destruction del preciosi cliché
representant E. de Wahl e publicat in li Leitfaden de Sr Janotta.


### Svissia

Aparit «Cive del Munde», de junio e julí, li organe del
Occidentalistes de St Gallen, con interessant informationes pri nor
movement. Li revúe *Europa*, de Basel, publicat in Occidental un articul de
Sr A. Matejka: Nota marginal pri li processu de Nürnberg, quel emfasa li
extraordinari complicationes causat per li manca de un lingue
international durante li processu. Li nró de april contenet un long
articul del conosset pionero del international lingue, Sr Guérard, de
USA, quel just ante 20 annus hat proposit li nómine de Cosmoglotta adoptet de
nor revúe.

Junge Kirche, de Zürich, junio 1947, organe del Evangelic Yunité sviss,
contene un articul propagativ, con specimen, in favor de Occidental, scrit de
nor coidealist Sr W. Louenberg, pastor in Ursenbach.

Réalisez, folie volant semanal editet de «Eficience» in Lausanne parla
con mult simpatie pri li tenaci eforties del Institute de Chapelle-Vd
por difuser li lingue international modern.



In li nró 13 (31.).47) del jurnale Schweiz. *Bankpersonal-Zeitung*,
Postfach, Transit, 120, Bern, aparit un sat long articul con li titul
«Un lingue auxiliari international definitiv?». It es tre favorabil a
Occidental, e finit per un textu in Occidental.

In li «Fögl Ladin», quel apari in Samedan (Grisones), nor coidealist
Sr Major H. Tanner (Bern), recenset li grand caderne «International
Textiles» Nr 166 dedicat al exposition international del mode de New
York, publicat in quar lingues: anglesi, francesi, nederlandesi e
hispan. Il adjuntet que regretabilmen manca li interlingue latinisat
quel bon progresse e arivat al perfection mersí a Occidental, IALA e
ISO.

Mersí al generosi devotion de su redactor Sr. Bieller, li revúe
international de stenografie, de Bienne, continua, in chascun numeró,
reproducter un complet págine de Cosmoglotta con concurses de traduction.


### Tchecoslovacia

Pos li reorganisation de nor movement noi comensat editer ja regularimen
nor Occidental bulletin -- Voce de Praha. Li interessates mey scrir al
adresse: B. Cálek, Poniklá 07, Tchecoslovacia.

Benque Sr. J. Podobsky es malad il prendet voluntarimen li redaction de
(ti?) occidental bulletin. Noi desira le in proxim future li sanitá. It
es índispensabil por nor movement.

In ocasion del demarches fat in favor de nor movement che diversi
corporationes e personalitás noi constatat li absolut necessitá posseder
un adressarium del Occidentalistes ex omni landes. Per li adressarium
noi realmen posse dir: vide ci es un movement e ne solmen un societé de
table. It es necessi editer un complet adressarium contenent ne solmen
li payantes, ma omnes. Si in li centrale on ne have témpor por far it,
ples scrir a: L. Podmele, Praha XIX. Zelená 2. Tchecoslovacia. -- Indicar
su adresse si it acte se pri un individue. Li secretarios del landal
organisationes es petit inviar un liste del membres. Noi va far li
provisori adressarium por nor scopes propagativ.

Editoría de Occidental. -- Sr. Kajš, Brno, ha recomensat su activitá. It
have quam scope far conosser li autores litterari e far conosser lor
labores. In comensa Sr. Kajš reedite li original poemas de Jaroslav
Podobsky: «Li astres del verne». 23 págines. Precie 10 Kcs. Ti
edition es ameliorat. Jaroslav Podobsky, autor de mult colectiones
poetic original in lingue tchec, pruva que Occidental es un subtil medie de
expression poetic. Nor gratulationes a Sr. Podobsky.   J. Karen



****

COSMOGLOTTA COMPLETMEN PRINTAT: Tis quel ne ja expresset lor opinion
ples ne plu tardar scrir nos.

****




## Esperanto, li lingue por canzones!

In 1943 -- que vell opiner to quam possibil -- aparit un essaye por
monstrar quant Esperanto es apti por cantar: Esperanto in relation to
choral singing. By Frank Merrick. Cambridge, 1943.

«Esperanto is musical and eloquent. It is easy and natural both to
think and sing in it.» Ti frases in comensa del articul es presc un
demonstration del aptitá ne de Esperanto, ma de Occidental, nam it es quasi
superflui traducter les in Occidental, tant simil ili vell esser: «Esperanto es
musical e eloquent. It es facil e natural, tam in pensar quam in cantar
it.» Quam usual, li articul, ante intrar in li tema self, descri li
grand successes de Esperanto, su facilitá de aprension, e expresse li
esperantie que li governamentes mey bentost declarar obligatori
Esperanto in li scoles. Pay it sublinea li brilliant labores de
Zamenhof, mentionante li traductiones in Esperanto: Li old Testament, Hamlet
de Shakespeare, Iphigenie de Goethe, Die Räuber de Schiller, Dandin de
Molière, e li Inspector de Gogol. Pos ti provas de adaptabilitá de
Esperanto al besones de litterari productiones de prim classe, li autor
monstra to, quo vell esser possibil in li dominia del teatre e del
concert-halle. Il poy mentiona Montagu C. Butler, li editor de du
important colectiones de canzones: 1/ Himnaro Esperanto; 2/ Kantaro
Esperanto. Butler ludet un important rol in li mensual Esperanto cultes
in London, in queles li Himnaro sta in constant usu.

In contraste al usanties del Esperantistic propaganda, li autor have li
corage dar un númere de exemples in Esperanto. Noi cita alcunes, adjuntente
li trad. in Occidental:

Haendel: Israel in Egipte:

The horse and its rider, the horse and its rider hath he thrown into the
sea

Ĉevalon, rajdanton, ĉevalon, rajdanton, en la maron ĵetis
li

Cavalle, cavallero, cavalle, cavallero, il jetat les in li
mare.

Haendel: Messiah:



for the Lord God omni-potent reigneth, the kingdom of this
world

ĉar Dio plejpotenca regadas, la regno de la
mond'

nam Deo omnipotent regna, li reyia del munde

R. Vaughan Williams: Dona nobis pacem:

-- its deeds of carnage must in time be utterly lost

siaj faroj sangaj devas fine tute perdiĝi,

 su sanguosi actiones deve finalmen tot perdir
se...

of the sisters Death and Night incessantly, softly wash again

de l'fratinoj Mort' kaj Nokt' senfine, mole
lavas

del sestras Morte e Nocte sin fine, mollmen lava
denov

Dr. H. Nidecker, Basel (Svissia)





(págines 81 e 82 manca)



Quant concerne composites quam ad-maxim, ad-plu, ad-infra, e ad-vere, lu
max simplic vell esser li usa in omni casus de AD; dir p. ex. ad-maxim
ma a-plu, ad-infra ma a-vere, secun li regul AD ante vocales e li
líttere M, sembla un ínnecessi complication. In céteri anc ci nequi
forma self ti paroles; noi omnes aprende les «tal qual». Resta li casu
del paroles con base adjectivic, quam a-bellar, a-curtar, a-lontanar,
etc. Omnes senti probabilmen que ci li prefixe es un tot altri quam
p.ex. in a-traer. Anc ci dunc on vell posser contentar se per un sol
forme, in ti casu A. Si támen contra omni probabilitá on desira usar it
ante S+vocale, on ya sempre va posser duplicar li S. Similmen on va
posser vicear it per AD ante un vocale. (On ya ne anticipa incontrar
verbes quam ad-altar apu (e)-levar. Ma yo vell voler vider a-largar
suplantar elargar, pro li uniformitá).

To omni equivale dir que un problema A/AD in veritá apen existe. On
besona far un sol ínimportant regularisation -- interter o omisser D ante
J e V -- por liberar se por sempre del aparentie mem de un desfacilitá.

H. Littlewood, (Anglia)




## Li litt monetes in Svissia

In Svissia on ne es obligat acceptar in payament un ínlimitat quantitá
de monete. Li lege federal de 3 junio 1931 que nequi es fortiat acceptar
plu quam 100 Fr. in argentin pezzes, ne plu quam 10 Fr. in nickelin
pezzes, e ne plu quam 2 Fr. in bronzin pezzes. Li persones queles ne ama
li litt monetes posse dunc defender se.


## Li terra deveni plu calid

Li professor Esclangen just controlat, in li caves del observatoria de
Paris, un curiosi fenomen: durante que li temperatura de tis-ci esset
11°71 in 1817, secun li constatationes de Arago e manet constant durante
un secul, on havet in 1922 li surprise vider lor quar termometres, de
alt sensibilitá, concordar pri li indication de 12°5. Desde ti témpor,
li temperatura de ti cavas ascendet regularimen de 0°02 de annu a annu.
Li terra dunc acalida se sin halta desde un quarte de secul.




## Car amico!

Tu desira li successe de Occidental? Bon! Recruta ad-minim 3 nov
abonnatores por Cosmoglotta in 1947.


## Labores lexicografic

Por evitar duplic labores lexicografic e si possibil ordinar li
preparation de dictionariums e manuales, noi peti *omni* coidealistes
queles ha comensat tal labores scrir al Institute Occidental por
informar it pri li statu actual, adjuntente si possibil un modelle del
lexicos interprendet.




## Li matinés

Pro quo li spectacules, evenient pos-midí, es nominat «matinés»?

In comensa, li nómine de matiné (sequet del qualificatives musical,
literari, scientic, etc.), esset probabilmen dat a un festa, a un
assemblé, a un spectacul, quel evenit ante midí; ma poy on aconosset,
precipue in Paris, u li homes del alt societé leva se generalmen tard,
li ínconvenientie de un tal hora e on retardat ti reuniones o
spectacules til pos-midí, conservante li ancian nómine.


## Canibales in li XXe secul



Circum li annu 1900, un statistico havet li idé notar li númere e li
importantie del canibalic tribes e obtenet li sequent resultates: in
Melanesie existe un million de canibales, ne minu quam 50000 in cert
regiones de Australia, 500000 che li Niam-Niams, 80000 che li habitantes
del delta del Niger, 10000 che li Troglodites, durante que li tribes del
Gattas, del Mushanas e Melayas oferta solmen 2000 antropofagos. In summa
circa 2 milliones de manjatores de homes sur nor terra.


## Un psicolog

On questionat Einstein, li celebri scientist, esque il intentet far se
naturalisar cive american:

«Pri to yo ancor ne save. Si mi teories pri li relativitá triumfa, li
Germanes vell dir que yo es german e li Franceses que yo es cive del
munde. Si ili missuccessa, li Franceses va dir que yo es German, e li
Germanes va dir que yo es Judeo! ...»


## Paroles infantin

-- Mamá, si yo vell esser inviat, esque yo vell dever manjar li
gurmandages con un furcette?

-- Yes, mi car.

-- Tande, it vell esser forsan necessi que yo exerci me?



Qui posse auxiliar me? Quam studiante de universitá in Praha, yo
intente scrir un «Historie del movementes interlinguistic» quam labor
de seminarie. Si li tema va esser acceptat de mi professor, naturalmen.
Yo vell esser grat a tis quel va auxiliar me, inviante me materiale o
consilies, a fin que mi labor mey contribuer al scientific fundament de
nor movement.

L. Podmele (Adresse: vide ti-ci nró de Cosmoglotta, p. 79)



Chef-redactor: Ric Berger, professor, MORGES (Svissia)

Redaction e administration: Fred Lagnel, CHAPELLE-VD, (Svissia)




# Cosmoglotta B 93 (oct 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Octobre 1947 -- Nró 93 (8)




## Senat del Occidental-Union

Li votation, controlat del Societé francesi, ha dat li sequent
resultates:

Ha esset electet, per li absolut majorité membres del Senat:

- ANGLIA: Federn, Littlewood, Raxworthy.
- AUSTRIA: Homolka, Stallinger, Pigal.
- FRANCIA: De Guesnet, Gilbert, Roux.
- HISPANIA: Cebreiros.
- ITALIA: Bevilacqua, Mascanzoni, Dal Martello.
- PORTUGAL: Beca e Melo.
- NEDERLAND: Poggenbeck, Koning, Den Outer.
- RUMANIA: Eschenasy.
- SVEDIA: Berggren, Blomé, v. Sydow.
- U.S.A.: Wormser.
- SVISSIA: Berger, Matejka, Haas.
- TCHECOSLOVACIA: Podobsky, Stattny, Kajš.

Ti 28 membres va nu electer li Academie.

Pro que it es desirabil que representantes mey esser electet anc por li
altri landes, un duesim liste va esser proposit por ti landes.

Response al question: Esque un membre del Senat posse esser membre anc
del Occidental-Academie?

Resultate: Un membre del Senat posse esser anc membre del Occidental-Academie.




## Original aforismes

Solmen un micri parte del materialisme dominant in li munde es
índispensabil por li vive.

Quant solitari noi es, to deveni nos remarcabil si unquande in ne
omnidial aferes noi besona un util consilie.

Nequi posse remplazzar li originalitá de un individue. Ne mem tis quel
es plu grand.

Un amore quel forprende li obstacules al malard e facilisa su rascalages
producte li sam perniciosi efectes quam il.

Un vive mal plenat es un morte anticipat.

Ante postular que on estima tui honor, ne macula it per propri actiones.

A.E. COrtinas. Lugano (Svissia)




## Li usa del pronómines personal pos prepositiones

Li director del Central Oficie transmisset me por response pluri lettres
de atentiv letores qui omnes desira explicationes pri li sam objecte, a
saver li discrepanties in li presentation del regules grammatical
concernent li usa del casus pos prepositiones. Ili constata que in li
manuale Matejka on postula li usa del nominative, except por li unesim e
duesim person del singulare, durante que li manuale Berger recomanda li
usa del casu obliqui por omni persones.

Pro que li tema es sat interessant, yo va tractar it publicmen in Cosmoglotta
vice responder individualmen a chascun interpellator.

In li unesim clave de Occidental, editet in 1922, li regul pri li
usation del casus pos prepositiones esset formulat talmen: *Li
prepositiones reye li nominative*. LI serie esset dunc: «Con mi, con
tu, con il (illa, it), con noi, con vo, con ili.»

Plu tard li forme del unesim person del singulare «mi» esset viceat
per «yo». Ti changeament havet quam ínevitabil consequentie un
corespondent modification del regul pri li usation del pronómines pos
prepositiones, nam expressiones quam «con yo, che yo, etc.» esset
manifestmen ínpossibil. It sembla que on in comensa provat arangear li
coses per un specie de compromisse; in li brochura «Occidental-
Gemeinverständliche europäische Kultursprache für internationales
Verkehr»? de quel li parte grammatical es identic con ti de Gär, noi
incontra li sequent, modificat formulation del regul pri li
prepositiones: li prepositiones reye li nominative o li casu obliqui.

It es totvez poc probabil que li autores de ti nov regul realmen
intentet dar libertá in li usation del casus pos prepositiones. Si
efectivmen ili vell har continuat considerar li usa del nominative quam
egalmen corect, ili ne vell har besonat modificar li regul original. Li
directives queles ili ne volet expresser in li regul self, es in realitá
contenet in li exemples citat por ilustrar ti-ci. Ti exemples es «con
me, che illa, por qui.» Ili monstra que on aparentmen ja hat comensat
per fixar li casus por du del tri persones del singulare, a saver li
acusative por li unesim e li nominative por li triesim person.

Ti factic diferentiation inter li diversi persones ha esset formulat
ancor plu explicitmen in li libre «OCCIDENTAL, die Weltsprache»,
editet in 1930. Ta li regul es: «Pos prepositiones on posse usar o li
forme subjectal o li formes objectal, ma solmen me e te: con me, con te,
con il o con le, con noi o con nos, etc.»

Por ne tro alongar ti exposite, yo adjunte sin long explicationes, i.e.
simplicmen sub forme de tabelle, li regulation perductet in li modern
manuales de Occidental:





Matejka -- Berger -- Raxworthy

con me -- con me -- con me

con te -- con te -- con te

con il (ella) -- con le (la) -- con il (ella)

con noi -- con nos -- con nos

con vu -- con vos -- con vos

con ili -- con les -- con ili

Li divergenties existent es dunc mem plu grand quam nor corespondentes
suposi, nam vice haver solmen du diferent formulationes, noi ne have
minu quam six, quam resulta ex li exposite in supra.

Támen, si noi examina li coses un poc plu atentivmen, noi constata que
ne solmen omnicos explica se tre facilmen, ma ancor in realitá ti
divergenties es ínexistent.

Li modification del unesim regul citat in li claves esset li logic e
ínevitabil consequentie del modification del formes del pronómines
personal. Noi posse dunc lassar ti regul definitivmen exter discussion
sam quam li regul de 1928 de quel li essentie es implicitmen contenet in
li regul de 1930. *Or ti regul de 1930 (formulat de Sr Ramstedt in su
cursu de Occidental in «Occidental die Weltsprache)» forma li base de
omni altri regules citat in supra*.

In realitá li formulationes contenet in li manuales de Matejka, Berger e
Raxworthy es solmen variantes del regul Ramstedt a quel ili es
efectivmen conform in lor essentie.

Li regul docet in li manuale Raxworthy coresponde in su formulation a ti
proposit de E. de Wahl in su articul «Li pronómines personal»
(Cosmoglotta B 18). Por esser totmen franc, li argumentation de Sr. De
Wahl sembla me un poc hasardosi, ma yo ne intente discusser ci su prova
de justification: yo contenta me per exposir li factes.

Sr Berger ha, in su manuale, dat li preferentie al regul general que
omni prepositiones reye sempre li casu obliqui. Ti regul have li merite
del simplicitá. ULtra to it egarda li facte que anc in li lingues vivent
li prepositiones reye sempre li acusative. Advere tis-ci posse esser
combinat anc con altri casus (genitive, dative, instrumentale,
prepositionale), ma, e to es lu essential, nequande con li nominative.




Li regul Matejka visa al obtention del max grand congruentie possibil
inter Occidental e li vivent lingues romanic. Noi constata que in li
grand majorité del casus (solmen francesi fa un exception) li forme del
pronómines del unesim e duesim person del singulare, usat in combination
con prepositiones, es in ti lingues diferent del formes nominatival del
pronómines absolut. In revancha, in omni altri persones li forme del
pronómines usat pos prepositiones
es, benque representant grammaticalmen genuin acusatives, *sempre
identic a tis del nominative*. Vi quelc exemples:



francesi

nomin. acusat.

moi -- avec moi

toi -- avec toi

lui -- avec lui

elle -- avec elle

nous -- avec nous

vous -- avec nous

eux -- avec eux

elles -- avec elles

italian

io -- con me

tu -- con te

esso -- con esso

lei (essa) -- con lei (essa)

noi -- con noi

voi -- con voi

essi (loro) -- con esse (loro)

esse (loro) -- con esse (loro)

hispan

yo -- con mi

tu -- con ti

él -- con él

ella -- con ella

nosotros -- con nosotros

vosotros -- con vosotros

ellos -- con ellos

ellas -- con ellas

portugalesi

eu -- com mim

tu -- com tim

êle -- com êle

ela -- com ela

nós -- com nós

vós -- com vós

êles -- com êles

elas -- com elas

ladin

eau -- cun me

tü -- cun te

el -- cun el

ella -- cun ella

nus -- cun nus

vus -- cun vus

els -- cun els

ellas -- cun ellas

Sur ti particularitá apoya se li regul Matejka, secun quel li
prepositiones reye li nominative, except por li unesim du persones del
singulare.

Pro manca de spacie yo ne posse ci dar plu mult indicationes pri li
respectiv valore del variantes Berger e Matejka, ma deve contentar ma
per li simplic exposition del concret factes.

Noi vide que omni variantes del regul Ramstedt concorda inter se
concernent li unesim e duesim person del singulare queles es
ínvariabilmen usat con li pronómines del casu obliqui. Li divergenties
jace in li pronómines a usar in

[loweralpha]
a. li triesim person del singulare e del plurale (por quel Matejka e
Raxworthy recomanda li nominative, durante que Berger prefere li
acusative) e

b. li unesim e duesim person del plurale (u Berger e Raxworthy usa li
acusative, durante que li regul Matejka previde li usa del nominative.)




Quam ja dit, omni ti formulationes es conform al fundamental regul
Ramstedt. Ma durante que Ramstedt explicitmen admisse li usation del
formes acusatival *in omni persones) (conform al variante Berger), il
restricte in practica ti usation ostentativmen al unesim e duesim person
del singulare e del plurale. On
no trova in su cursu de Occidental un sol exemple de pronómine acusatival del
triesim person (con le, con la, etc.); il sempre e ínvariabilmen usa li
nominative (por qui, in illi, contra il, inter illi, con illa, a il,
etc.).

Ma anc Sr. Berger quel ne solmen permisse, ma directmen recomanda li
formes con le, con la, etc. ne seque ti regul in li practica. Quam
monstra su contributiones in Cosmoglotta, il usa in realitá li nominative por
li triesim person del singulare e del plurale. Li cause es tre simplic:
durante que li regul Berger es perfect in teorie, it ne adapta se al
exigenties del practica. Formes quam «con le, con la, con les, etc.»
es sentit quam sammen ínnatural quam «con yo» e con «tu». Li
practica ja ha decidet in favore del regul Raxworthy-Matejka...

In revancha, concernent li unesim e duesim person del plurale, li
practica sembla esser in favore del regul Berger-Raxworthy. It es
desfacil explicar se li cause de to, nam it ne existe un sol plausibil
motive pro quo «con nos» vell esser plu corect quam «con noi». Yo
probabilmen ne erra serchante li explication in li facte que li forme
del pronómine «nos» es plu familiari, pro que plu expandet (FHPLad.)
quam «noi», unicmen italian. E pro que ti forme «nos» servi in li
aludet lingues tam por li nominative quam por li acusative, it
evidentmen aspecte anc in Occidental tot familiari pos prepositiones. To
es in céteri li motive pro quel yo ne hesita usar self ti formes
acusatival sempre plu frequentmen, benque yo continua ne esser convictet
pri lor superioritá in relation con li formes nominatival. It es unicmen
un concession al preferenties conscient o ínconscient del majorité.

In li practica it es totalmen egal quel del tri regules, de Rw., de Bg.,
o de Mt., on seque. Chascun mey sequer su propri preferenties... Ma
esque ti diversitá, oficialmen concedet, es desirabil in li interesse
del unitá del lingue. In se self un cert unitaritá es evidentmen
preferibil, ma in ti precisi question li discussiones inter li membres
del INTAC, vice har completmen aclarat li problema, sembla me in
contrari har monstrat li ínpossibilitá pruvar per scientic argumentes li
absolut rectitá de alquel del diversi solutiones adoptet super li
altris. Except si li Academie trova un metode absolutmen ínfallibil por
far un decision autoritativ inter li diversi possibilitá de solution
(pri quo yo fortmen dubita), it va esser preferibil mantener li hodial
regime de libertá relativ. Li practica va monstrar quel metode jui
definitivmen li preferentie del usatores.

A. Matejka (Svissia)




## Noi sempre sercha colaboratores

Li Institute Occidental, por descargar se de mult labores, sercha
colaboratores in Svissia. Li labores es sempre facil, ma ili deve esser
executet conscientiosimen, e max rapidmen.




## Francesi, lingue europan

On just publica li conclusiones del conferentie evenit in fine de
septembre sub li auspicies de UNESCO, e quel reunit li expertes
linguistic de sett diferent landes. Tis-ci ha recomendat unanimmen li
usation del francesi por omni nationes europan in li interesse del unitá
del continent.

Li expertes concludet que it esset ínpossibil imposir li usation de un
lingue unic por li tot terra. Ili concordat por proposir du lingues
auxiliari mundan -- francesi e anglesi -- e ott lingues auxiliari
regional, secun li diferent partes del munde.

Francesi vell esser li unesim lingue auxiliari por Europa, URSS e Proxim
Oriente; anglesi vell reciver li duesim plazza.

In Africa francesi e anglesi vell esser li du lingues auxiliari, li
continent nu divident se in du regiones in quel domina actualmen li un e
li altri lingue.

In li reste del munde -- latin America, India e Indonesia -- anglesi vell
luder li unesim rol e francesi li secund.

In li grand regiones linguistic ja citat, li lingues regional vell
distribuer se talmen: francesi in Europa, russ in URSS, arab in
Proxim-Oriente, hispan in latin America. Industani in India, chinese
(mandarin) in Chinia, malesi in Indonesia e diferent dialectes in
Africa.

(trad. F.L.)




## Receptu del «rillettes de touraine»

(Svin-hachage del region de Tours, Francia)

Desossar svinin carne, posir in un sat grand recipiente (caldron) pezzes
de omni species: grass e magri, cupat ne tro gross, anc con li osses
quel da un bon guste. Adjunter un 1/2 glassade de aqua quel va evaporar
se boliente, pipre, sale (ott til deci grammes por un demí kilo de
carne), e aroma secun guste personal (laure, timian o cariofil). Pipre
in granes es preferibil. Presc in li fine del cocinada, adjunter blanc
vin (un glassade por un micri quantitá), quel talmen es cocinat con li
svin-hachage.

Quande li hachage ha esset cocinat durante li necessi témpor, on extrae
li tot grasse e li osses ex li foy, on bon aplata li svin-hachage, poy
on reposi un parte del grasse, on fa cocinar e on plena pottes, lassante
un micri borde.

Durante li refrigidation, med un furcette, infundar du o tri vezes li
svin-hachage quel tende reascender, por que omnicos mey esser mixtet. Li
sequent o li duesim die, far fonder li restant parte del grasse e covrir
li pottes per it, lassar refrigerar durante un o du dies. Covrir li
pottes per papere, e plazzar les in un tre sicc loco, nam li
«rillettes» mofa facilmen. On posse conservar les pluri mensus.




## Profetic paroles de ph. Lebesgue pri L.I.

A un mundal statu de coses, a universal besones, convene un
international idioma a quel va venir unificar se li altri
particularistic lingues.

-- Noi have Esperanto e cent altri sistemas de omni species.

-- Necos artificial es possibil quande it acte se far germinar e crescer
un vivent organisme. On posse greftar, talliar, imposar al árbor tal o
tal forme de spaliere o de plen vente: on ne posse fabricar su grane,
mem pruntante de altri granes li chimic elementes quel deve composir it.
It existe póllen e pistille!

Omni mundal lingue va esser solmen li perfectionament de un vivent
lingue, lu max bon adaptat al social conditiones quam al intelectual
aspirationes del Future.

Alquel linguage de creation sistematic ne posse pretender viver e
universalisar se, si su tot fisiologie ne prunta se del max evoluet
idiomas vivent quel ha devenit un specie de virtual summa, adequat al
movement del vivent idés, per progressiv simplificationes e
condensationes.

Esque it ne es surprisant que li max reconosset projectes de universal
lingues ha til nu monstrat li exclusiv tendentie a aproximar se vers li
lingue roman?

E Esperanto es solmen un aparent exception.

Ma ti roman lingue self ha procreat per legitim nascentie li modern
francesi, quel evolue sempre, e per bastardie: anglesi, latin greftada
sur li trunc saxon con celtic crescones. Al altri extremitá de Europa,
li rumanian, con magyar e grec crescones, monstra un analog fenomen.

Ph. Lebesque. Peregrinagre a Babel. 1911

N.B. On save que in un personal lettre a Sr. Pouget, Francia, Sr
Lebesque, li celebri poet francesi scrit:

____
Li grand merite de Occidental es su ínmediat comprensibilitá a quicunc
es un poc cultivat (o instructet). De ti látere, it apare me superiori a
Esperanto, quel tamen ha beneficiat extraordinari incorageamentes, ma
quel es mult minu facil quam on ha assertet it...
____




## Proverbies

U vu va trovar un hom sin defecte? (Fénelon)

Li mocada es sovente povritá de esprite. (La Bruyère)

Li etá, ínsentibilmen, ducte nos al morte. (Racan)

Sol li moderat erras es a timer. (Vinet)

In li munde it es plu facil audir un ecó quam un response.




## Association Por International Servicie (APIS)

Continuation del listes. Inscrition sv. Fr. 1.—

90 Moess Eugen / Winzingergasse / 1/5 WIEN 19/117 / AUSTRIA / professor
/ 1900 / M.A.Esperanto.FGILTSlov. / Occidental / cor gen p div tem, exch pc pm
33.38.49.65.70.72.91.

269. BEAUFON Roger / VILLON par Cruzy-le-Chatel (Yonn) / FRANCIA /
lignero / 1910 / F.AIHFOcc /
00.03.05.10.15.16.18.19.20.30.32.33.5.51.61.63.

292. CALEK Bohuslav / PONIKLA 87 / TCHECOSLOVACIA / catolic sacerdot /
1917 / T.AG / Occidental.

293. CALLE Claude Georges / MANNEVILLE-sur-RILLE/ FRANCIA / instructor /
1924 / F.A.H. Occidental.

294. BAZZANI Silvano / Villa Fiorentina / SAMONE (Modena) / ITALIA /
tecnic functionario e jurnalist  / 1921 / I.F.O.L. / I. Occidental /
07.37.39.45.62.63.69.85.98.

295. COLLET August J. / Lonnekermarkeweg, Hooge Boekel / ENSCHEDE /
NEDERLAND / Docente / 1927 / Ned A.F.G.L.Esperanto.Ido Occidental / steno e
dactilografie, exch. revúes profes. p ti tom.

296. BROCKELMANN Walter R. / Amthausgasse 7 / BERN 3 (Federal Palace) /
SVISSIA / federal functionario / 1917 / G.A.F.G.Ho.I.Gr(ancian) /
Occidental A.F.G.Ho.I / pc lt / 00.04.09.49.78.80.81.82.83.92.exch.pm

297. MALNORY Maurice / Rue de la Toute-Petite 23 / DRANCY (Seine)
FRANCIA / employato / 1918 / F.H.A. / Occidental F.H.A. / 32.39.70.78.80 gen.
90 teatre, cinema / 79.

POR UN ADRESSARIUM DE APIS

De divers láteres on insistentmen demande un reedition del adressarium
de APIS (Association por international servicie), nam li edition 1937 es
completmen exhaustet e li adresses ne plu valid.

In facte un tal adressarium es max necessi por nor movement. In sam
témpor noi intente reorganisar APIS, nam noi vole que ti institution mey
dar li max util servicies a omni nor membres o interessates quel desira
trovar corespondentes tra li munde. Pro to, noi peti omni interessates
far nos suggestiones pri modification del actual organisation.

Adplu noi invita omnes inscrir se max rapidmen quam membre med li carte
de adhesion quel ili deve demandar a APIS, Institute Occidental,
CHAPELLE (Vaud) Svissia.


## Catolicos-Occidentalistes

Noi desira fundar un occidentalistic section, ma noi besona vor
colaboration e auxilie e noi peti vos pri afabil adhesion. Li
tchecoslovac catolic yunité intente editer un jurnale in Occidental.
Ples scrir al adresse: Boh. Calek, catolic sacerdote, PONIKLA 87, pr.
Jilemnice, Tchecoslovacia, e tande noi va informar vos plu detaliatmen.
Noi anc peti vos misser nos li adresses del catolicos de vor land queles
have interesse por nor action.




## Abreviationes in li L.I.

In un recent numeró de Cosmoglotta, on mentionat li «Buró international
de labor», con li abreviation «B.I.T.».

In realitá, ti abreviation coresponde al expression francesi «Bureau
International du Travail». Secun mi opinion, on vell dever scrir
«B.I.L.» pro que it acte se pri un organisation *international*,
conosset in omni landes. Altrimen dit, in tal casus on deve far
coresponder li abreviation con li denomination in li lingue
international. Talmen on va scrir F.M.Y.D. (Federation mundal del yunité
democratic), F.S.M. (Federation sindical mundal)... O.U.N.
(Organisation del Unit Nationes), etc.

Ma on deve far coresponder li abreviation con li denomination in li
*lingue original* quande it acte se pri organisationes *national*,
por exemple: C.G.T. (Confédération Générale du Travail -- francesi),
S.E.D. (Sozialistische Einheitspartei Deutschlands -- german), A.F.L.
(American Federation of Labor), etc...

Naturalmen, li organisationes interlinguistic conserva sempre li nómine
original e li abreviation corespondent, per queles ili es conosset:
I.A.L.A. (International Auxiliary Language Association), S.A.T.
(Sennacieca Asocio Tutmondo).

On va egalmen sequer ti principies por designar alcun landes, por
exemple U.R.S.S. (Union del Republicas Socialistic Sovietic), 1-im
regul, nam ci, in realitá, es representat diversi nationes con diversi
lingues.In contrari on va scrir U.S.A. pro «United States of America»,
2-im regul.

It es possibil que yo oblivia alcun particularitás, ma yo crede que, per
ti simplic remarcas, omni casus posse esser regularisat in rational
maniere.

W. Gilbert (Paris)




## Donationes por Occidental

Li sempre plu grand custas de printation causa nos grav sucies
financiari, e noi devet publicar in 1947 solmen 3 numerós printat vice
quar previdet, e malgré nor volentie, regretabilmen... 9 numerós
multiplicat. It sembla nos que nor ardent desire editer omni numerós
printat es ancor desfacilmen realisabil. Certmen li númere del abonnates
augmenta regularimen e atinge un ciffre injoyant, ma li desfacilitá
consiste in transferter li moné in Svissia. Mem in cert landes quel
reaperte se al vive normal li númere del abonnates augmenta sempre plu
mersí al devotion del agentes landal, ma it es ínpossibil obtener li
moné necessi por payar nor editiones.

Pro to noi exhorta li coidealistes habitant landes ex queles li
transfertes es admisset, subtener nos til quande li situation va
redevenir normal.




## Cronica


### Anglia

Noi ha omisset signalar que nor coidealist H.D. Akerman
(London) ha fat un discurse pri Occidental li 25.6.1946 che li Institute of
linguists de London, e li 13.12.1946 che li grand municipal scol de
lingues in London.

«International Memorandum», may 1947 contene un articul «Occidental,
lingue del paroles international» (de Guesnet), «What's that in
Occidental?», articul concernent li studie de «have» por li Angleses
(Littlewoo) e in fine «Activitá del Britannic Occidental Association».


### Francia

In li reunion del 4 julí in Paris Sr. de Guesnet raportat pri
su viage in Svissia durante quel il havet li plesura incontrar, in Bern,
Sres Matejka, Lagnel e Dr Haas, e in Luzern, Sres Haller, Erni, Bückel e
Hofstetter. Benque li témpor esset curt, tamen li conversationes esset
interessantissim. Mult mersias por li afabil e cordial acceptation!

Li 31 julí, noi posset acceptar durante quelc hores Sr. Heinz Jacob de
London, conosset Idist, e su marita. Tal incontras es sempre injoyant.

Durante li Congresse del Federation del Laboreros de Ferrovias, quel
evenit li 2-5 julí con 1.500 delegates, W. Gilbert distribuet circa 250
exemplares del bulletin «Renascentie». Pluri partiprendentes petit
informationes.

«Le Populaire» (socialistic jurnale) del 22 junio contene un articul
de prof. Aurélien Sauvageot, del scol del Oriental Lingues, por li L.I.
e IALA. «Yo constate que null congresse de scientistes, de politicos,
de jurnalistes o de scritores usa Esperanto, mem accessorimen. Dunc li
cause es judicat!».

«La Grande Réforme», organe por neo-maltusianisme, conscient maternitá
e control de nascenties, in su Nró de august publicat un comunicate de
U.P.I. por Occidental e IALA.

«Li arte líber». -- Li annual exposition del «Arte líber» evenit in
li Palais de New York, Paris, del 10 til 27 julí, con plu quam 1.100
picturas e sculpturas. Sam quam li ultim annu, li bell ilustrat catalog
contene li prefacie e statutes in Occidental. Li directives de ti federativ
association es: «Li decadentie del Arte e li misere del artistes marca
li falliment del nationes, li ínpotentie del regimes e li fine del
civilisationes. Li artist deve esser in li punte del combatte por li
liberation del homanité, aprendente al popul a vider, a pensar e a
acter.» Li Arte Líber desira li fundation de analog associationes exter
Francia. Ples scrir al secretario Henry Geuffroy, 42, Rue de la Tour
d'Auvergne, Paris, IXe, Francia.




«Renascentie» Nro 7 (August 1947), bulletin democratic international,
redactet tot in Occidental, contene: «Li modern L.I., instrument del
imperialisme? -- Li migration de Ost-Germania. -- Cronica. --
Publicationes recivet.» Abonnament annual:
50 fr. francesi che li redactor: W.GILBERT, 58, Rue de la Paix,
Choisy-le-Roi (Seine) -- Francia -- Post-chec conto Paris 5539-99.


### Germania

Sr. R.C. Raedler, Wehkirch (Zone sovietic) fat aparir un
folie multiplicat titulat «Perspective». Li nr. 3 (11.8.47) es dedicat
al anniversarie de nor maestro E. de Wahl.


### Svissia

«Cive del munde» de august aparit con sempre interessant
novas: Avise al membres del O.U. Publicationes recivet. Efectiv auxilie,
etc.

Li activ propaganda fat in li presse sviss durante julí-august, mersí al
Esperanto-congresse, permisset nos informar completmen li redactores pri li
qualitás del du lingues. Un cert númere de jurnales ha publicat textus
comparativ, por ex. «Schweiz. Bankpersonal-Zeitung» (Bern) -- It mem
recenset Cosmoglotta in li sam numeró; «Emmenthaler Blatt» (Langnau); «Neue
Bündner Zeitung» (Chur); «Landschäftler» (Liestal); «Der freie
Rätler» (Chur); «Zolliker Bote» (Zollikon); «Nidwaldner Volksblatt»
(Stans); In li «Luzerner Neueste Nachrichten», noi lee: «Max facil a
introducter, e pro to li final lingue auxiliari mey esser Occidental. Li
«Neue Einsiedler Zeitung»: Noi crede, que hodie li Esperanto-sistema
es superpassat per li plu bon Occidental-sistema, si anc li merites del
Esperantistes pri li creation de un munglingue ne mey esser negliget».

Nor old coidealist, Sr. Major Tanner, con su sempre yun cordie, fat li
28.9.47 propaganda por Occidental in ocasion del tirolesi Ladines del
Dolomitan valleyes, quel venit fraternisar a Scuel con li Ladines del
Engiadine. Il particularimen distribuet li doc. 200.

Li grand diale «Die Tat» hante publicat li 27.7.47 un articul in
Esperanto «Ni konstruu ponton?» insertet un articul de un de nor
coidealistes «Moderne Welt-Hilfsprache», in quel es dat li traduction
in Occidental del supra articul in Esperanto. Excellent procede quel da al letores
li possibilitá *comparar* li du lingues... e mem scrir nos, nam li
autor ne hat obliviat indicar nor adresse.

«L'École bernoise» del 13.9.47, ha publicat in german un articul
«Definitiv lingue auxiliari international?», de Dr Haas, con textu in
Occidental.

Li revúe «Europa», de Basel publicat in su nró de octobre un
interessant articul de Sr. Matejka: «Une langue internationale?»,
mentionante li labores de IALA.




### Tchecoslovacia

Nor coidealistes de Tchecoslovacia es sempre max activ
e lor propaganda developa se con grand fortie. Ili continua publicar
«Occidental, voce de Praha». Li nr. 2 (20.6.47) parla pri Jan Amos
Komensky, autor del interlingue, galerie de nor pioneros, e mult altri
interessant comunicationes. Li nró 4 (3.9.47) nota li decision del
UNESCO selecter li lingue francesi quam comun lingue de Europanes. «Un
bon Occidentalist, di un apelle, 1) Aprende perfectmen Occidental;
2) abonna Cosmoglotta; 3) subtene nor movement per su labor e per moné; 4)
porta li insigne; 5) propaga Occidental sempre e partú per omni bon
manieres». Un Doc. 1/1947 monstra li complet organisation del Occidental
propaganda in Tchecoslovacia.




## Kosmoglott

Por completar colectiones del annu-series 1922-1926, li Institute
Occidental Chapelle, peti li possessores de ancian numerós indicat infre
far efortia de precie: 1/1922, 1 e 6/1923; 1-2, 5-6/1924, 1-2, 3-4, 5,
6, 7/1925; 1, 2, 3, 4,/1926

Noi anc reprende con bon conditiones omni altri numerós.


## Nov concurse

Hodie noi aperte un nov concurse che nor letores. Vi li question:

3 excellent manieres propagar Occidental

Li solutiones deve esser max practic e eficient. Noi ne demande grand
planes de publicitá besonant mult moné. In contrari, li solutiones
queles vell esser max modic va obtener li preferentie del jurie. Ti-ci
va esser constituet del redactor de Cosmoglotta, del president del Occidental-Union
e del Director del Central-Oficie. Li 3 max bon solutiones va esser
premiat per libres de un valore respectivmen: Fr. 10.—, Fr. 5.—, Fr.
2.50.


## Club international de exchange de corespondentie

«The Aetne Exchange Club» es li club quel invita al exchanges
filatelic e del objectes por colectiones con omni colectores del munde.
Aetne Post es li bulletin quarlingual (de quel un es Occidental!) quel,
chascun trimestre va misser vos li complet liste del membres. Ples
adherer a ti club e vu va reciver un ilustrat carte artistic, li
bulletin quarlingual e por chascun nov membre presentat un prolongation
de tri mensus del abonnament a TAEC.

Contribution de abonnament a TAEC: Per annu 1 dollar USA o -5/-. Francia
120 Fr, Svissia Fr 4; Nederland f. 3.—; Tchecoslovacia 50 Kc., etc.
(Valore equivalent por li altri landes). Postmarcas nov in series
complet, comemorativ e aeran in curse o 20 response-cupones
international es acceptat in payament. Omni corespondentie al Director
del club: Dr. Cirino, P.O.Box 213, Catania (Italia)



****

VIENNA: In li ultim moment noi es informat pri li morte de Sra Gisela
Homolka, marita de nor car coidealist, Sr. Dr. Homolka, anteyan
presidente del Occidental-Union. Nor emoet condolenties a nor amico in ti
trist dies de luctu.

****



COSMOGLOTTA: Editor responsabil: Fred Lagnel, Chapelle-Vaud, SVISSIA

Chef-Redactor: Ric Berger, prof, Morges, SVISSIA




# Cosmoglotta B 94 (nov 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Novembre 1947 -- Nró 94
(9)




## Autonomie e naturalitá in li L.I.

Quam preanunciat in nró 134 de Cosmoglotta (a), yo va provar responder
in un litt serie de articules al cardinal objectiones queles Dr. W.J.A.
Manders elevat contra Occidental in su remarcabil libre «Vijf
Kunstalen».

Por «desembarassar li terren» yo va consacrar ti articul introductori
al exposition de nor vis-punctu concernent li intentiones atribuet al
autor de nor lingue e concernent li problema del historic ortografie.

Sr. Manders mentiona li facte que li autor de Occidental ha modificat li
formul Jespersen «Li max bon lingue international es ti quel presenta
li max grand facilitá al max grand númere de homes» in li sense de
«max grand facilitá por tis queles sta in relationes international».
Il afirma que Occidental es in prim loc destinat a servir quam medie de
intercomunication inter cultivat Europanes e Americanes (e certmen un
mem solmen superficial regarde sur li morfologic structura del lingue
sembla confirmar ti tese) durante que li interesses del popules
ne-romanic e tis del persones minu instructet ha intentionalmen esset
sacrificat. In strict logica un restriction del scope del lingue vell
ínevitabilmen dever resultar anc in un restriction de su radie de
aplication. E sub ti vis-punctu li critica contra li universalitá de
Occidental vell anc esser plenmen justificat *si* efectivmen li
modification del formul de Jespersen vell haver li consequentie supra
indicat. Or si noi examina li coses plu profundmen, noi constata que
just lu contrari es ver: li modification del formul Jespersen
*augmenta* vice diminue li sfere de usabilitá de nor lingue.




It es forsan permisset mentionar passante que li formul original de
Jespersen ne posse esser interpretat, mem in li conception del autor
self, in un sense absolut. Max facil por omni homes es to quo ili ja
conosse, e pro que li Chineses, Anglosaxones e Russes forma
íncontestabilmen li grand majorité del popules del terra, li «max facil
lingue international» vell in bon logica dever esser un mixtura de
chinese, anglesi e russ, dunc un linguistic ínpossibilitá. Evidentmen
Jespersen nequande pensat realisar li L.I. sur un tal
base. Su projecte Novial monstra in contrari que su conceptiones es mult
plu conform a tis de De Wahl quam a tis del autores de Ido queles
pretende, quam on save, har prendet li formul original de Jespersen quam
base por li elaboration del vocabularium. Li veritá es que De Wahl
nequande pretendet favorisar intentionalmen li popules occidental in li
elaboration del vocabularium, per imitar sclavicmen li lingues latinid e
per excluder sistematicmen omni elementes germanic, slavic e
extra-indoeuropan. Tis qui ha stat in strett relationes epistulari con
li autor de nor lingue posse mem atestar que anc De Wahl sempre
revendicat un minimum de autonomie por su lingue e que il acrimen
combattet omni propositiones queles pretende augmentar li naturalitá del
lingue unicmen per imitar ciecmen li romanic lingues, o quam De Wahl dit
crudmen in un de su lettres a me «per simiar francesi o anglesi». Li
ductent idé del autor de Occidental esset fundar li L.I. sur li
*internationalitá ja existent* in li vocabularium europan-american e
su labor cardinal consistet in constructer un schema quel permisset
utilisar ti materiale ja existent *sin mutilation*. Si Occidental
aspecte «plu romanic» quam Esperanto to ne es debit al intention de su
autor: it es li natural e ínevitabil consequentie del factic situation
lingual in Europa. Or factes ne posse esser interpretat ni changeat, ma
deve esser acceptat quam tal.

Li tese que li L.I. deve in prim loc satisfar li besones de tis queles
sta in relationes international posse ancor esser interpretat in un plu
strett sense, a saver in un sense essentialmen sociologic vice solmen in
un sense geografic. E anc ta it conserva su plen valore. It es un facte
que mem intra chascun popul it existe cert categories de persones queles
besona un L.I. plu urgentmen quam altres, a saver li scientist, li
comerciante, li tecnico, li diplomate, li jurnalist, etc., in curt omni
persones por qui li relationes international constitue un necessitá
professional. Or noi es convictet que si un lingue artificial, pro su
structura particulari, ne es capabil satisfar li besones del strates
intelectual, it es anc ipso facto ínapt por li special scope por quel it
ha esset creat.



It es certmen permisset afirmar que in li dominia del scientie, Occidental
oferta practicmen li sol solution acceptabil. In facte, li principie del
maximal internationalitá deveni ta un exigentie imperativ, nam li
scientistes va desfacilmen contentar se de un terminarium minu
international quam ti quel ili ja possede. Or nequi va contestar que de
omni projectes de L.I. existent, Occidental es li sol quel conserva ínmutilat
ti terminarium scientic ja existent. It vell dunc esser li sol solution
acceptabil *mem si* per to it vell teoricmen devenir plu desfacilmen
aprensibil por non-romanes quam por ex. Esperanto. In realitá li facte
que Occidental satisfa in gradu maximal li besones del munde intelectual
totalmen ne rendi it plu desfacil por li «hom del strade». Yo ha
exposit ti vis-punctu
in mi articul «Li victorie del idé mundlingual es ínevitabil»
(Cosmoglotta B 47) e yo permisse me referer li letores a ti articul por ne tro
alongar li present exposite.

Noi vide dunc que Occidental, pro su superioritá in li dominia del scientic
nomenclatura, ha efectivmen augmentat li sfere de su usabilitá in
relation con li altri sistemas de L.I.

Sr. Manders alega in su libre li historic ortografie de Occidental quam
un del causes de su plu grand desfacilitá por li hom del strade. it es
cert que sur li papere un ortografie strictmen fonetic deve esser plu
facil quam un ortografie quel respecta li particularitás del vivent
lingues latinid. Or li precie quel on paya por un merce ne have un
valore absolut; it es alt o bass unicmen in relation con li qualitá o li
specie del merce de quel it representa li contra-valore. Or quo noi ha
ganiat per li conservation del historic ortografie? Noi ha successat
mantener li grafic unitá in nor derivates (catolic -- catolicisme;
duplicar -- duplicitá, etc.) e ti avantage compensa largimen li possibil
desfacilitás in li aprension del duplic valore fonetic de quelc lítteres
del alfabete. It compensa it tam plu largimen que ti desfacilitás es
practicmen ínexistent.

Esque vermen ti quelc lítteres con duplic valore fonetic constitue un
tant grand desfacilitá por íninstructet persones? Yo fortmen time que li
esperantistes subevalue li inteligentie del ne-romanic popules, nam
qualmen ili posse explicar que it existe, disperset in li tot munde
milliones de infantes queles, in li etá de 6 annus aprende li duplic
valore del c e de g, e ne mem remarca que ti duplicitá de valore fonetic
vell posser constituer un desfacilitá? Li Germanes aprende quasi ludente
que li líttere ch have 4 diferent valores fonetic in li 4 paroles ich,
ach, Christ, wachsen e li Russes apen remarca que tri sones diferent es
representat per li sam líttere g in glagol, vrag, blagodarit'. Li
Orientales usa anglesi quam lingue de intercomunication con li Europanes
e Americanes e sembla ne remarcar que li ortografie anglesi es teoricmen
ínmastrisabil. No, certmen, on ne have li jure considerar li
«desfacilitás» del ortografie de Occidental quam ínvictibil por li
medial inteligentie del neromanic popules, precipue si on judica li sam
popules quam capabil usar corectmen li obligatori acusative e li 6
participies de Esperanto!




Mem si on admisse que in cert altri punctus (por exemple in li question
del duplic consonantes) Occidental ha, malgré li reformes proposit del
INTAC, ancor ne exhaustet omni possibilitás de simplification, it es
desfacil retener li historic ortografie quam un factor de
desfacilisation por íninstructet homes. It es in céteri interessant
constatar que li grand majorité del Occidentalistes queles vell esser
favorabil a un ulteriori simplification del ortografie
apartene a romanic popules durante que noi trova li max ardent
defensores del ortografie etimologic in Austria, Svedia e Finland! Anc
to es un facte quel, in ti concernentie, merite esser mentionat.

In céteri, yo probabilmen ne erra si yo suposi que anc por Sr. Manders
ti question del ortografie es in funde de secundari importantie. Li
cardinal defecte de Occidental jace certmen secun il in li manca de
autonomie quel caracterisa su sistema de derivation. Ma anc in ti punctu
li comparation Occidental-Esperanto resulta íncontestabilmen in favore
de Occidental. Yo va provar demonstrar to in li sequent articules.  A.M.




## Novas de nor mastro

Desde li information transmisset a nos de Sr. Ramstedt de Helsinki (Vide
Cosmoglotta de junio 1946), secun quel Sr. E. de Wahl es vivent in Tallinn,
noi recivet null nova directmen de nor venerat mastro, benque noi scrit
le tre sovente e inviat le un exemplare de omni nor publicationes. Ti
silentie semblat nos íncomprensibil, tam plu que quelc coidealistes in
altri landes nordic recivet lettres de il.

Finalmen, just ariva in Chapelle, de E. de Wahl, un lettre registrat
datat de Tallinn li 16.X.47, e comensante per ti lineas:

____
Quo es con li Institute Occidental? A omni mi lettres, cartes,
inquestiones yo nequande recive response. Li 4.12.46 yo ha expedit vos
un grand colection de poesies de divers popules, traductet in Occidental,
plures de ili con textu in lingue original. Ti colection ha esset
expedit vos registrat... Desde ti témpor (presc un annu) yo nequande ha
ni *audit*, ni leet alquicos pri ili. Mi lettres al Institute
Occidental nequande recive response. Adplu yo anc ne recive alquicos de
vor editiones...
____

Esperante que adminim un exemplare del present numeró de Cosmoglotta va
atinger le... noi declara publicmen que desde 1939 til su lettre del
16.X4.7 *nequande* un de su lettres arivat til nos. It existe un
sistematic interruption alcú, forsan li famosi «ferrin cortine». In
omni casu li culpe ne existe in li posta sviss u ne mem li max fanatic
esperantist...vell permisser se far desaparir su o nor lettres, pro li
severitá del administration sviss. Ti hipotese es tam plu ínadmissibil
que nor centrale recive lettres in Occidental de omni landes, mem ne
registrat, exceptet de Russia!

In omni casu noi deplora con chagrine li desaparition del poesies scrit
ante curt témpor de nor Mastro, e espera que ti-ci conservat un copie de
ili, in quel casu noi vell hastar publicar les con grand joya, quam anc
qualcunc contribution venient del venerat autor de Occidental.

Red. de Cosmoglotta




## Lingual responses

J.R., Coulon: In su manuale «L'Occidental en 5 leçons» R. Berger da
quam exemple: «Tis, quel labora, es felici.» Ma in pluri organes
occidentalistic e anc in Cosmoglotta on trova li pronómine relativ *quel*
sive ínvariabil quam in li exemple supra-citat, sive acordat con li
objecte o subjecte del frase. Quo es corect?



Response: Li majorité del scritores prefere acordar li pronómine
*quel*, benque ti acorde ne es obligatori. Teoricmen it es mem
superflui, nam li plurale ja es expresset per li parol precedent a quel
it refere se. Edgar de Wahl self usat *queles* in omni casus, ma il expressetmen
autorisat li forme ínvariabil *quel* quam egalmen corect. Chascun
usator es dunc líber electer li forme quel il prefere.

J.R. Coulon: Esque on deve usar *lor* e *su* quam in francesi? Li
usation es sat caotic, quam por *quel*.

Response: Li pronómines possessiv varia secun li person del possessor o
possessores. Su = F son, sa, ses, lor = leur, leur, leurs. Li cose es
tam simplic e tam regulari que noi nequande ha constatat alquel
hesitation in li aplication del pronómines possessiv. It vell esser
interessant saver sur quel experienties li questionator basa se por
qualificar ti usation quam «caotic».

J.R., Coulon: Corespondentes extran sovente confuse li finale -tiar con
ti de anunciar e scri iniciar o iniciative. Esque to es ínreflectitá o
erra trovabil in lexicos?

Response: Ni li un ni li altri. LI forme original, traditional e
etimologicmen corect es «initiar -- initiative». Ma... si noi prende
quam unic guide li etimologie, tande it ne es visibil pro quo noi ne anc
scri: ambitie, armistitie, hospititie, malitie, notitie, politie,
seditie, servitie, superstitie, vitie, etc. Li resultate vell esser que
solmen li latinistes vell saver quande on deve scrir -tie e quande -cie.
To es naturalmen ínacceptabil. Ma si noi renuncia a ti distintion, tande
it es anc permisset scrir «iniciar» vice initiar e ti ortografie,
perfectmen justificat, ha pro to esset adoptet in pluri modern lexicos
(Cdl, WODDO, Rimarium) ultra li traditional ortografie etimologic. Noi
ne vell esser surprisat si li scrition «-cie» vell imposir se
definitivmen e suplantar totalmen li original forme «-tiar».

M.M. Paris: St. Matejka, in su articul pri li preposition (Cosmoglotta 81)
recomenda li usation del preposition «lor» parent de nor francesi
«lors de». Pro li homonimie de ti preposition con li pronómine
possessiv, it vell esser preferibil scrir it in li forme francesi o
vicear it per un altri.




Response: Sr. Matejka ne ha «recomendat» li usation del preposition
«lor». Quam il di in li introduction de su articul, il ha dat li liste
complet del prepositiones precismen por posser judicar plu bon si cert
prepositiones posse
esser abolit quam superflui o ínapt. Li resultate del discussion quel ha
sequent li publication del aludet articul va esser transdat al Academie
por final decision.

M.M. Paris: Quel es li diferentie inter «alor» e «tande»?

Response: Secun quant noi posse constatar on usa ti du adverbies quam
sinónimes.

It va esser li tache del academie decider ca it convene o 1/ mantener li
statu actual o 2/ supresser *alor* quam superflui (tande es congruent
con quande e on va pro to probabilmen preferer conservar it) o 3/ dar a
alor un sense plu special.

M.M. Paris: Noi have un augmentative por li adjectives, ma ne por li
substantives. Pro quo?

Li comun forme del lingues latinid, a saver -on ja es ocupat in Occidental por
un sense special (person caracterisat per un special qualitá), ma esque
on ne vell posser adopter it con li ortografie -onn? Barbon = mann
havent un barbe; barbonne = grand barbe.

Response: It es tre delicat trovar un bon e apt sufixe augmentativ,
quande on ne have, quam por li adjective, un forme quel imposi se
automaticmen pro su absolut internationalitá (-issim). In facte li
sufixe -ott quel on usat antey quam augmentative substantival ne ha
posset mantener se. To sembla pruvar que sive li sufixe ne esset bon
selectet, sive que on ne sentit li presentie de un sufixe augmentativ
por substantives quam un real necessitá. Personalmen noi inclina al
duesim hipotese. In omni casu, to es un problema quel sol li Academie es
competent soluer.   Cosmoglotta.




## Rectification



Pos har releet in Cosmoglotta B 93 li articul pri li «Usa del pronómines
personal pos prepositiones» yo decovrit ye mi grand consternation pluri
erras in li paradigma publicat sur pag. 88 queles in li hasta del labor
hat escapat mi atention. Li erras concerne li indicationes dat pri li
lingues hispan e portugalesi. Li pronómine personal absolut del duesim
person singulare portugalesi ne es tim, ma ti. Adplu in combination con
li preposition con (com), hispan e portugalesi have formes special, a
saver: H: conmigo, contigo, consigo, connosco, convosco. Li preposition
*con* es dunc mal selectet in li paradigma, pro que it ne permisse
ilustrar li lege sequet in li election del formes del pronómines
personal. Por retablisser li corectitá, ples dunc vicear li paradigmas
hispan e portugalesi li preposition con (com) per li preposition para e
leer ti vice «tim» in li rubrica portugalesi.

_A.M._




## Visita che nor coidealistes in Tchecoslovacia

In li mensus august e septembre passat yo visitat li campes de vacanties
del tchecoslovac evangelic ecclesies, por studiar li actual situation
del organisationes del protestantic yunité in Tchecoslovacia. Ti viage
de studie havet un bon resultate: It fortificat li relationes ecumenic
inter li organisationes de yunité sviss e tchecoslovac e causat li
preparation de un exchange de yun cristanes in li proxim annu. Yun
protestantes tchec va venir in li estive 1948 e in li sam témpor yun
Svisses va visitar li campes (letni tabor) mentionat in Tchecoslovacia.
- Ma mi visita havet ancor un duesim scope: Renovar e fortificar li
relationes inter li sviss e li tchec Occidentalistes. Pos long témpor de
guerre e nazistic ocupation del Tchecoslovacia (Bohemia e Moravia) denov
personal contacte con nor coidealistes in Oriente! Yo aportat a Praha du
discos de gramofon con li discurse de Sr. Dr. Haas in Occidental, quel
per li unesim vez es audit de nor coidealistes tchec ye ocasion del
landal conferentie de FEDERALI in Praha li 19 octobre, e quel causat
naturalmen un grand joya. Li unesim coidealist, quel yo incontrat in
Tchecoslovacia esset Dr. jur K. Stasny (pronuncia: Stiassni) in Praha,
quel albergat me tre amabilmen quelc dies in su logí. Dr Stastny es un
ardent propagator de Occidental e zelosi pacifist. Malgré su mult labor
professional e su sucies familial (su old genitores es malad) il
sacrifica omni líber témpor a Occidental. Con sinceri gratitá yo anc memora su
tre amabil marita, quel cuidat me tre afabilmen e preparat me un balne,
quande yo arivat tormentat de címices e pulces.

In Praha yo havet anc li ocasion propagar nor lingue in li festivale del
yunité. Ti festivale reunit durante 4 semanes 22000 yun homes ex 72
landes e 77000 yun tchecoslovacos. Anc 200 yun Svisses partiprendet ti
tre vivaci e multicolori congresse con programma sportiv, cultural,
musical, dansal, folkloristic, e amusant. Ti congresse esset un turre de
Babel enorm. Omni lingues esset parlat del zulu til corean e islandic.
Mult persones savet solmen lor lingue matrin. Li partiprendentes
oriental, essente in li max grand parte comunistes, savet tre sovente
quam unic lingue extran li russ lingue. Li partiprendentes occidental
naturalmen tre rarmen savet un slavic lingue e talmen on ne comprendet
se. Un bulgar coidealist scrit pri ti Festivale: «Simil festivales fa
mult bruida, ma atinge tre micri resultates in li dominia del pace. Poc
fide yo have a tal evenimentes. *Tal congresses sin un lingue auxiliari
va esser un labor de Sisifos*»...Ma, on posse anc dir: Tal congresses
demonstra plu bon quam omni propagandas interlinguistic que li
introduction de un lingue auxiliari international es un urgent
necessitá.




Un véspere, quande yo visitat Sr. Stastny, yo incontrat ta coid. Hajzler
de
Doksy, li bell centre turistic, apu li Machova lago. Il hat venit por
vider me e por prender me con se a Doksy. Regretabilmen yo ne posset ear
con le, ma noi havet un tre interessant véspere in li logí de Sr.
Stastny. Sr. Hajzler cantat nos tchec e slovac populari canzones in
occidental traduction (fat de coid. Jan Kays de Brno ante mult annus).

Ci un exemple de un melodiosi canzon populari de amore:

Monte, monte, alt montania -- Horo, horo, vysoká jsi,

Trans tu vive mi Mania -- Má panenko, vzdálená jsi,

Mi cara es lontan, -- Vzdálená jsi za horama,

Mi amore es ja van -- Vadne láska mezi náma.

Poc dies plu tard yo esset in li «Letni tabor Komenského», li campe de
vacanties del «Yun ecclesie» evangelic in Belc ne tre lontan de Hradec
Kralové (Königgrätz) e de ta yo viageat in Slovacia, u yo fat
conossentie con tri nov nationes e culturas e lingues: li slovac, li
hungaresi (magyaric) e cigan....

Viageante de Bratislava a Brno yo esset sol in li cupé con un cigana e
su infanto. Talmen yo havet li ocasion unic studiar li cigan lingue,
quel es un indic dialecte. Li ciganes exmigrat ante circa mil annus ex
nord-westIndia e arivat ye li fine del medievie in Europa. Li
fisiognomies, li lingue, etc. del ciganes es ancor hodie tipic indian.
Ci li numeres cigan, quel yo audit ex li bocca del cigana: jek (1), duj
(2), tri (3), shtar (4), pandsh (5), sho (6), efta (7), osto (8), enga
(9), desh (10). (sh =ch).




In Brno yo esset acceptat tre bon del max old Occidentalist tchec, Sr.
Jan Kajš, e su filia e bel-filio. C. Kajš es printator, possessor de un
micri printería bon installat. Il printat ja mult libres e brochuras in
Occidental, inter altris un grammatica de Occidental in lingue tchec, quel il
ha scrit self e «Li astres del verne», original poemas in Occidental de Sr.
Podobsky. Kajš es un tre simpatic e religiosi old mann (Swedenborgiano),
que, malgré su olditá, es ancor tre activ e fervent por li lingue
international. Il esset li unesim Occidentalist de Tchecoslovacia, ergo
un pionero. -- Un tot die yo devet viagear por venir de Brno (Brünn) a
Poniklá in Krkonose, u habita e opera li yun catolic prestro Bohuslav
Calek. Il venit prender me al station ferroviari por acompaniar me in su
lontan village circumdat de colines verd. Sr Calek es un yun, complesent
e gay mann. Quam «musica de Salutation» il fat me audir per
gramm-disco li famosi canzon populari tchec «Skoda lásky...», quel es
traductet in mult europan lingues. Li cocinera, ne savente Occidental,
monstrat su tot arte preparant un regalade por li du gastes, un Angleso
e yo. Li sequent die noi marchat in un village vicin, Krizlice, u li
Angleso e yo havet li ocasion audir un lecion de religion in li scol.
Sr. Calek instructet li yun catolicos e catolicas
qualmen on deve pregar. In li modern e nett chambre on videt li
portretes de presidente Benes, marchale Stalin e T.G.Masaryk. Anc li
russ alfabete (Azbuka) esset exposit sur un grand tabelle, nam li
scoleros deve aprender obligatorimen li russ lingue desde li 4. classe.
Li russ lingue ne es tro desfacil por ili pro que li russ e li tchec es
tre simil.

Pos un complicat viage yo arivat a Rovensko u Sr. Jaroslav Podobsky e su
jolli, pretti filia expectat me al station. Talmen yo havet li ocasion
far conossentie con li triesim colaborator del tchec organe del FEDERALI
«Voce de Praha». Li edition de ti organe es in li manus de Sr. Stastny
in Praha, Boh. Calek es li administrator e poligrafator. Li redactor del
Voce de Praha es un tre amabil, erudit e distint instructor specialist
(Fachlehrer). Il ha editet ja quelc libres de poemas in lingue tchec. Ma
il composit anc poemas in Occidental, editet in li brochura «Li astres del
verne», denov printat e ameliorat pos li guerre. Ti poemas monstra, que
Occidental es apt ne solmen por li omnidial vive, ma anc por li poetica. Un
promenada in li circumité de Rovensko e specialmen sur li old ruinas del
castelle «Troski», u es un magnific belvedere, revelat me li bellitás
e li charme del «Cesky raj» (= li tchec paradise). It es comprensibil
que yo pensa sempre con nostalgie a Rovensko. Poc dies plu tard, pos un
duesim sejorne che Sr. Stastny, yo departet ex li old cité Praha e
retornat via Germania-Strasburg-Colmar in Svissia. Un cordial mersí al
amabil hóspedes e coidealistes in Tchecoslovacia.

_W. Leuenberger, pastor in Bern_




## Qualmen propagar Occidental?

Ante pluri dies, viageante per ferrovia, yo leet in li vocabularium por
impregnar me quelc paroles frequent, quande li conductor aparit por
controlar li billetes. Poy -- li compartiment esset exceptionalmen poc
ocupat! -- il perceptet li libre apertet sur mi genús e, regardante in
it il questionat me: «Hispan?». Subridente yo presentat le li titul
del lexico. Astonat, il fat li tipic question: «Esque to es quasi un
Esperanto?» -- «Alquo mult plu bon, secun mi opinion», yo dit. To
interessat le. Il have cert conossentie de foren lingues, anc de Esperanto,
quel il considera quam tro «matematic». Yo dat le un exemplare de
«Die heutige Situation der Weltsprachenfrage» (Dr. Haas) e un
prospecte Nr. 200, queles yo havet con me per hasarde, e noi exchangeat
nor adresses. -- Ti eveniment monstrat me clarmen li importantie sempre
haver in li manu propaganda-materiale por posser difuser Occidental.

Edgar von Wieterheim, Bruchhausen, Germ.

Facte interessant: quelcdies ante reciver ti lettre, noi hat recivet un
demande de information del supra mentionat controlator de billetes.
Inst. Occidental.




## Cronica


### Anglia

16 oct. 1947: Discurse de H.D. Akerman in li College of
Preceptors, London, córam plu quam 60 linguistes. Un remarcabil facte
esset que, in li unesim vez in London, null voce esset levat in li
defense de Esperanto.


### Canada

Nor old coidealist A.R. Beauchemin, MONTREAL, Canada, scri
nos: «Car idealistes, in mi etá de 85 annus, yo desira inviar vos mi
ultim salutationes, escutant leer li numerós de Cosmoglotta. Vor devoet.
Montreal, 29.9.1947.»

Noi fa memorar que Sr. Beauchemin esset ante 1904 li unesim pionero de
Esperanto in America. Il publicat li revúe esperantistic «La Lumo»,
quel devet cessar su publication pro que null printería posset furnir li
apostrofat lítteres. Pro to Sr. Beauchemin devenit «reformist» e strax
apoyat li action de Couturat por Ido, li lingue del Delegation. Li
sequent evolution e changes in li lingue international ne fat perdir a
Sr. Beauchemin su tenaci fide in li futur del idé e, pos 50 annus de
activitá interlinguistic, il scri nos su simpatie trans li oceanes. Il
mey reciver nor gratulationes por su anniversarie de 85 annus.


### Francia

Li «Journal officiel» just publica li response scrit del
Ministre del National Education a Sr. Lucien Amat, Toulon, membre del
Gruppe Esperanto de ti cité, demandant li introduction de Esperanto in li
programma del scoles. Ti response es anihilant e monstra que li redactor
del response *conosse tre bon li question*. Il parla pri li
desfacilitás del diversitá del lingues, li merites del francesi, Basic.
Artificial lingues (tri o quar havet successe, inter queles Esperanto) e ne
successat imposir se o haver alcun grand extension. Avantages de
constructet lingues. Ma esque it existe ho-témpor un L.I. quel vermen
merita devenir international? On deve far un studie critic. It es li
tache de ONU o UNESCO, quel vell posser examinar to o mem crear un novi
L.I. Ma, interim, atendente que omni landes consenti, it es ínutil far
plu pesant li docentie per studie de un lingue complementari, de quel li
valore es contestat e quel risca, in li actual circumstanties, haver
null practic utilitá.

Signat: M.E. Naegelen (Ministre)

To es li response al petition Nro. 22 (National Assemblé del 20 Aug. 47)

Aparit INTERLINGUISTIC NOVAS, de julí-august, organe del Occidental-Societé de
Francia. Interessant numeró, consacrat precipue a comparationes inter
Occidental e Esperanto.




RENASCENTIE Nró 8 (oct. 1947) aparit con 6 págines. Contenete:
Declaration. -- Amicos de Renascentie! -- Li Unesco e li question del L.I.
- Li terrorisat homes de Wall Street e de Washington. -- Interlingue e
India. -- Vive li unitá
socialistic-comunistic! -- Pace e democratie: Li mission del Festivale de
Praha al tot munde. -- Pri li nómine de nor lingue... -- Redactor: W.
Gilbert, 44 Rue Kleber, Fleury les Aubrais (Loiret), Francia. -- Simplic
abonnament: 50 fr. francesi. -- Checconto Paris, 5539.99


## Germania

Por li zones american, anglesi e francesi omni payamentes deve
esser fat a Sr. Kurt Feder, Philip-Reis-Str. I, Bad HOMBURG v.d.H.
GERMANIA, USA-zone. -- Pch. Frankfurt (M), nró 11115 47. sv. Fr. 1. = RM
2.—

Li german revúe «WIR», de München, publica un articul in favore del
L.I. monstrant que li labores de IALA confirma presc completmen li idés
de E. de Wahl, e da textus comparativ. Li autor del articul, quel li
redactor apoya diente: «Li lingue de IALA es mult plu facil a aprender
quam Esperanto», es nor old amico Josef Gär, autor del prim lexico
German-Occidental. Noi es felici retrovar le pos mult annus de silentie.

Li revúe «ZUKUNFT» publica un articul pri Esperanto, in quel un Sr.
K.O. Schmidt, asserte que li Esperantistes del tot munde constitue un
popul de 6 milliones de homes! Li 3 zeros in tro fa nos suposir que li
grand calores del ultim estive havet un perniciosi efecte sur li cerebre
de cert propagandistes.

«Heroldo de Esperanto» (Nr. de 15.11.47), sub li titul
«Occidental-Ofensive», explica a su letores: «Occidentalistes in
Praha e lor centre in Svissia «klopodas», in ultim témpor «subfosi»
li position de Esperanto in Tchecoslovacia, in li radio e in li presse;
tema evident pri interconsentit ofensive contra Esperanto. Signes pri li
action del Occidentalistes on constata anc che li sviss gazettes.»
 J.M. Praha


## Svissia

Li revúe «Europa», de Basel, in su nró 10, contene un articul
de Sr. A. Matejka informant pri li labores de IALA e li necessitá de un
L.I.

Li «Revúe internationale de sténographie», de Biel, reproducte in su
nró de julí-august un tot págine de Cosmoglotta, con un poema de Krylow,
traductet in Occidental de A. Kofman. Li sequent nró (sept.-oct.) contene un
altri págine reproductet de Cosmoglotta: li influentie del musica sur li
animales.

Noi recivet «Cive del Munde», organe del Occidentalistes de St.
Gallen, e leet con interesse su diversi informationes del nros de nov. e
decembre.


## Tchecoslovacia

Sr. Podobsky scri nos concernent li articul «25 annus
de Cosmoglotta», aparit in august:





____
In ti articul ne es mentionat li «Bulletin de Federali» / 1925 /
quam suplement a Cosmoglotta e li «Suplement a Kosmoglott» / 1926 / e
«Suplement a Cosmoglotta» / 1927 / quel redactet e editet prof. H.
Pášma, ex-presidente del Occidental. Academie, de quel li nómine es in li
articul omisset. It es un grav defecte del articul / céterimen tre bon /
e yo opine que li corection in un futuri nro de Cosmoglotta es desirabil. On
ne deve obliviar li grand merites de prof. H. Pášma, un del unesim
adherentes de Occidental.
____




## Errata

In li articul de «Interlinguisticus»: «qualmen li sinus venit in li
matematica» pág. 25 e 26 de Cosm Nró 134, serie de august 1947, li
*curve sinus*, fig. 2, veni falsmen reproductet pro un erra quel
productet se in calcar li dessine original sur line. Noi rectifica: Li
*unesim parte* del matematic curve sinus deve monstrar -- tot conforme
a nor insigne -- *li arco in supra*; contrarimen a nor reproduction li
unde con arco in infra es li *duesim* parte de ti curve.

In li dessine original del fig. 1, li inscrition r=1 sta plu vers levul
quam in nor reproduction, nam it relate li *radius* e ne li inferior
demí-corde.

In pag. 25, triesim paragraf, linea 5, pos li paroles «con radius 1»
li crampon «)» ha esset omisset. -- In li nota al fig. 2, duesim linea,
ples leer «con radius r = 1», vice r -- 1.



****

Li interlinguistes ovreral queles es interessat al activitá del
OFMICAEEL (??) es petit scrir a it: 20, Rue Sainte Marthe, Paris 10,
Francia. TI apelle es fat sin distintion de sistemas.

****




## SCOED...

...Un Drolli parol international! Esque it apoya se alminu sur li
grand lingues de civilisation? O esque it es ancor un ínconosset fructe
del mort Interimari Occidental-Academie? No! SCOED es li abreviation de
«Societé Cooperativ de Occidental-Editiones».

Por editer litteratura o manuales de studie, noi besona un fort
organisation financiari. Li forme cooperativ aparet nos quam li max bon,
nam chascun posse devenir membre subscriente alminu un parte social de
sv. Fr 20.—, quel posse esser payat per 4 rates de Fr 5.— sviss.
Ples demandar li statutes al Institute Occidental, Chapelle (Vaud) e
plenar li carte de adhesion.



Li deve de chascun abonnator de Cosmoglotta:

Recrutar 2 nov abonnatores a nor revúe por 1948!



-- Ples dir me francmen, car amico, quo vu pensa pri mi portreto?

-- Ah! baronessa, yo pensa que vor pictor vell har devet far it 15 annus
plu tost.

-- Esque ne? Yo anc pensa que su talente ha mult oldijat.

-- Pro quo nor amica Adel es tam maledient? Ella morde omnes.

-- To es por provar su fals dentes.



COSMOGLOTTA: Editor responsabil: Fred Lagnel, Chapelle-Vaud, SVISSIA

Chef-Redactor: Ric Berger, prof., Morges, SVISSIA


# Cosmoglotta B 95 (dec 1947)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Ed. Mayor, 2 Ch. de Bellevue, LAUSANNE

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Decembre 1947 -- Nró 95 (10)




## Occidental e poesie

In li gastería, che li vine e bir, assembla se multvez un companie de
litteratos. On discusse vehementmen pri pri li novitás litterari, pri li
expositiones de picturas; on recita li poemas del autores present, on fa
criticas. On discusse omnicos. Pro quo anc ne discusser pri interlingue
e su valore por litteratores?

-- Yo pensa, Seniores que noi, litteratos, have un grand desavantage.
Sovente un colego es genat pro que li traduction de su poemas in li
lingue polonesi ne ha successat, nam ti traduction ne es conform al
originale. Li traductor interpreta li poesie tal, que on deve plorar. It
perdit omni subtilitá e finesse de stil. Por ganiar un rime on rupte li
tot structura.

Yo pensa, Seniores, que li poete have un grand desavantage ante li altri
artistes quam sculptor, pictor, compositor o architecte. Li ovre de tis
es ínmediatmen comprendet de omni homes in li tot munde. On besona haver
solmen du ocules e oreles por audir e vider. Li ton, li linea ne besona
interpretation, ili parla self al sentiment del hom. Ma un poete es
limitat e restrictet al micri dominia de su auditores e letores
comprendent su lingue. Yo pensa que anc li max bon traduction ne
coresponde al originale. Traductor es sempre un interprete quel mutila e
changea li sense, e li publica international ne lee li poete self ma su
interprete. E si un poete vole devenir conosset, e si il vole parlar
córam li publica mundal e ne solmen a un micri circul de su patria (in
casu que il apartene a un del «micri» nationes), il es condamnat esser
solmen un poete regional, anc in li casu que il es un grand artist. Li
munde ne posse audir le si il ne trova un adequat traductor.




Yo anc vole accentuar li facte que li númere de exemplares editet de un
colection de poemas ne posse atinger li multité necessi por ganiar anc
un profite material quel lude practicmen anc su rol, nam nequel
litterator posse scrir sin haver moné. Ergo, Seniores, ples meditar pri
li situation quel va evenir si noi accepta un lingue international. Li
artist posse scrir ínmediatmen in ti lingue e su ovre es comprendet de
omni su letores in omni landes. Il ne besona esser traductet e
miscomprendet e fals interpretat. Li micri nationes
posse talmen monstrar al tot munde lor talentes. Si li poemas have
talmen un grand circul de letores, on posse editer les in un grand
númere de exemplares e alor li profite material es garantit.

-- It sona bell, response un del presentes. Ma in li estetic valore de
un tal lingue yo ne crede. It es un conglomerate sin stil, bellitá e
eufonie; it es ínpossibil crear li rimes. Yo videt, un vez, un poesiette
in Esperanto. Mi Deo, qual chablon! It es possibil rimar solmen
substantives con substantives, adjectives con adjectives e verbes con
verbes. It es li mecanisme e catenes por li ales del fantasie.

-- Ma, colegos, yo ne parla pri Esperanto, yo parla pri Occidental. Yo
prende li libertá demonstrar vos que per ti lingue on posse expresser
omni nuancies del sentiment, que it va sonar eufonic e bell, e sin usar
ti mecanic metode. Rimes va sequer talmen: verbe con substantive, o con
adjectives, o con li numerales e prepositiones si vu desira.

-- On posse asserter omnicos. Ma si vu va scrir du poemas per tal
metode in ti lingue, e si it va sonar bell, noi va creder vos.

-- Topp, yo accepta.

(Red. Ti du poemas, scrit spontanimen in Occidental, va esser publicat bentost
in nor revúe)

E in fine yo have ancor un proposition a nor occidentalistes-litteratos:
noi deve anc monstrar a nor colegos ti qualitás de Occidental, e
realisar lu sequent:

1/ Ples comunicar con me si vu consenti con li fundation del litterari e
artistic section de nor movement. Ti section vell dever prender quam
scope li propagation de nor lingue in li circul del litteratores. Ples
indicar li branche de vor activitá: poesie: pictura, prosa, drama,
sculptura, musica, recitation, etc. Noi deve preparar un antologie de
poesies original e del traductiones del chef-ovres national.

2/ Inquester pri queles del artistes in vor land posse haver interesse
por nor activitá. A ti personalitás noi va dismisser li provas de nor
poesies, picturas, etc.

3/ Organisar se inter tis queles es capabil e vole traducter ex li
lingues national in Occidental (on es petit elaborar un plan precisi), e
anc tis queles va traducter ex Occidental in li lingues de su
nationalitá e publicar li traduction in su jurnales.

4/ Fundar un special organe quel va publicar ti ci labores original,
quel va acumular omni valorosi ovres, traductiones e ne solmen futuri,
ma tis quel es ja aparit, in Cosmoglotta o un altri revúe.

Ples dunc scrir me: Jiri Karen, litterator, Praha. XIX. -- Zelená 2.
Tchecoslov.




## Casu pos prepositiones

Yo have li opinion que in francesi li personal pronómines nominativ es
je, tu, il, etc., no li formes queles Sr. Matejka include in su tabul.
In plu yo mentiona que I. have anc formes del 3 pers. sing. queles
difere in nom. e acc.

Nu! A nor problema. It sembla me que it es melior ne creder que ti o
altri forme (regul) es natural, nam to es un complexe e ne posse esser
demonstrat.  es preferibil analisar: internationalitá, simplicitá,
eufonie.

Internationalitá: It es ver que F. have nous e vous, simil in nom. e
acc., e noi posse trovar du o tri altri exemples in altri lingues. Ma ti
formes es in micri minoritá. In li lingues in general li majoritá de
pronómines difere in nom. e acc., ne solmen in li 1 e 2 pers. sing.

Anc in omni lingues sin exceptiones (quam sr. Matejka self mentiona it
p. 87) un preposition reye sive li acc. casu, sive un altri obliqui
casu, nequande li nominative. Si F. have avec nous, ti nous es acc. In
anglesi noi di: *Come with* me ne *with I*; ma noi anc di: *come
with us*, ne *come with we*. Mem Basic English, con omni su horrores,
usa li accusative in tal casus.

Simplicitá: Omni grand lingues have li regul: Transitiv verbes e
prepositiones reye un obliqui casu del pronómines. Occidental, quam noi trova
it in nor oficial jurnale, seque li regul: Transitiv verbes sempre reye
li acc. casu de pronómines; prepositiones reye li acc. casu de 1 e 2
pers. in li sing., ma li nómin. casu de 3-im pers. sing. del 1, 2, e 3
pers. plural. Por responder al question «pro quo»? noi deve dar un
complicat explication quel involue Esperanto e Occidental del prim dies,
regules de 1922, de 1928, de 1930, etc.

Eufonie: It sembla me que *a le*, *de la*, etc., es preferibil quam
*a il*, *de ella*.

Conclusion: Si ti argumentes es bon fundat ili ducte al regul: Pos
transitiv verbes e prepositiones, usa li acc. casu.

Sr. Matejka alega li opiniones e experienties de Matejka, Berger, e
Raxworthy. Berger, un de nor optim stilistes, publica li simplic regul
pri acc., ma usa in Cosmoglotta li complex regul. Raxworthy informa me que il
includet in su manuales un del formes del acc. -- nom. regul, pro li
necessitá de unitaritá, ma que su personal preferentie es por li simplic
acc. regul. Es it possibil que noi sta in presentie de un casu du «Li
nov Vestes del Imperator»?

Sr. Matejka suggeste que li question es sin importantie e que chascun
mey sequer su propri preferenties. Il anc sembla pessimistic pri li
possibilitá decovrir un solution (p. 89). In contrari yo opine que si li
studie de Occidental es un scientie -- quam yo crede -- por omni problemas it
existe *un* ver solution, e que it es nor deve trovar it.

Sr. Raxworthy petit me mentionar que il e altri membres de B.O.A. es
favorabil al conclusion de ti-ci articul.

H.D. Akerman, (London, Anglia).




## Apelle

Car coidealist,

Noi es informat pri vor sacrificiosi activitá por li difusion del
interlingue Occidental. Por ti-co motive noi adressa vos ti circulare e
peti vos pri energic realisation de omni punctus. Ples intervenir in ti
afere sin retarde. Si li action va successar li association nominat va
introducter li propaganda por Occidental in su programma. Li association del
Yunité catolic in Tchecoslov. es un organisation del yun celibos e
puellas desde li et'a de 15 til 30 annus. Su programma es: Education
religiosi e moral, cultural e politic. Vi li punctus a executer:

1. Ples comunicar nos li adresses del organisationes catolic in general
e del yunité special in vor land. Noi coresponde in Occidental e in Esperanto.
Si it es necessi anc in li altri lingues vivent.

2. Ples comunicar nos li adresses de omni catolicos yun intentent
visitar nor land CSR in diversi ocasiones: Festivale, Sokol-festivales,
etc. Li visitatores va esser sempre acceptat amicalmen, ili va posser
far li discurses in nor conventes pri lor land, culturas, etc.

3. Noi desira exchangear con ili libres, jurnales, circulares, bell
cartes ilustrat, etc. Omni ti materiale va servir por expositiones. Noi
besona ante omnicos reciver secun possibil max rapidmen omni jurnales
catolic aparient in vor land, nam noi intente organisar un «Exposition
del mundan presse catolic». In reciproc noi va misser les nor presse
catolic ex Tchecosl.

4. In omni land e locos del munde noi vole haver corespondentes de nor
presse. Por omni informationes li central organe de nor movement es
«DOROST» (Crescentie) e por puellas «Nàs svet» (Nor munde). Nor
autores desira anc publicar lor articules in vor presse.

5. Til nu ne existe un «Mundan federation del catolic
Occidentalistes». Noi proposi a omni Occidental-catolicos avisar nor
Centrale. Noi va editer un provisori organe por ti coidealistes.

6. Por ti scopes noi ha fundat li Comission por relationes international
e noi peti vos pri un auxilie in ti afere. Mersí ja antey.

Secretariatu del section: Sdruzeni catolické mladezé PRAHA 11

Vysehradska tr. 28




## Germania

Desde hodie, omni payamentes por Cosmoglotta e li Institute Occidental in li
zones american, anglesi e francesi deve esser fat a:



Sr. Kurt Feder, Philipp-Reis-Str. 1, BAD HOMBURG v.d.H. GERMANIA
USA-zone

Pch. Frankfurt(W).nro 1115 47

sv. Fr. 1 = RM 2.—




## Li ínutil combatte

It es ti, quel desvolue se inter li diversi campes interlinguistic. Al
profanes ti combatte apare completmen ridicul. Ples metter vos in li
plazza de tis, quel ne conosse bon nor afere: noi pretende que ti afere
es un factor de bon entende e, audiente nos in comun reuniones sur
forum, ili constata que li partisanes de L.I. es in facte ínamicos. E to
pro que li unes prefere un sistema e li altres un altri. Tamen, chascun
interlinguist, egal quel es li sistema quel il ha adoptet, deve
aconosser que on parla, que on scri, que on comprende se bon per li
lingues international existent.

Quande un interlinguist conosse un sistema, li aquisition del altri
sistemas exige relativmen un efortie poc important. In funde on parla
dialectes del sam lingue. To, quo separa nos es solmen preferenties,
gustes.

Yo posse emfasar mi propri exemple: yo esset esperantist durante 5
annus. Ma durante ti tot témpor yo ha sempre esset chocat per li pesant
formes de it. Mi evolution vers Occidental explica se per ti constant
chocation. E yo constata que mult interlinguistes trova se in li sam
casu. Quande yo apertet manuales de Ido o Occidental, yo esset ancor sub li
influentie del imper-parol del «necessitá del unitá del lingue»,
afirmat e reafirmat de omni coidealistes quel circumat me.

Tamen, malgré to, mi inclination, mi guste, al «linguistic
idiosincrasie» dominat me poc a poc, e tande yo decidet obedir mi
inclination e adherer a un sistema quel aparet me, *por me*, li max
bon. E, in sam témpor, yo credet que pro que mi sistema just esset por
me li max bon, it anc devet esser li max bon por li altres.

Ma li experientie ha demonstrat me que mult interlinguistes quel, per
hasard, per li facte que it es Esperanto quel tuchat les in prim,
devenit Esperantistes, mane Esperantistes. Si ili vell har esset tuchat
del propaganda de Ido ili vell har devenit Idistes in sam maniere que on
nasce France vice nascer Anglese. E ti interlinguistes ne es chocat per
li formes de lor hasardic lingue. Si ili vell har esset chocat, ili vell
har serchat altricos plu conform a lor gustes, e to malgré omni
propaganda fat contra it.

Adplu on ne posse negar que, in general, li adherentes de un sistema
repugna changear it. Ili es fidel, ne por esser fidel, ma pro un lege
quel on incontra sovente in li vive: un yun mann, por exemple, quel
adhere a un sportiv club, max sovente adhere a ti club pro que il ha
incontrat un amica adherent a ti-ci, quel ha atraet le e ha fat le
adherer. E ti mann, on ne posse explicar it, va maner fidel a su
colores, mem e precipue si ti club traversa desfacil momentes.



Lu sam eveni in nor afere.

On posse regretar it, ma li facte existe, e negar it es negar li
realitá. Dunc on deve acceptar it e serchar un modus vivendi, quel vell
permisser evitar li lucte fratricid quel eveni inter nos por li plu
grand damage del idé del L.I.

Yo dunc preconisa que li adherentes de tal o tal sistema di al novones:

«Quande vu coresponde con interlinguistes vu posse far it sin
distinction de sistema. Vu va orientar vos secun vor propri gustes. Li
facilitá es tro grand passar de un sistema al altri, e quande vu va
haver suficent experientie vu va posser decider pri li max bon
sistema.»

On va admisser que sur ti general terren li factes va acter quam intern
un sistema self. In ti-ci existe archaismes e neologismes e li ultimes
pussa li primes vers li oblivia.

Resta li casu de un possibil oficialisation de un sistema, por exemple
ti anunciat de IALA.

Si on reflecte bon, on ne posse assecurar que un projecte oficialisat va
far, ipso facto, li unitá. It posse exister, in un lingue oficial, coses
mal studiat, mal constructet, quel es capabil chocar alcunes, e strax
far nascer schismas, malgré li oficialisation. E it es possibil que it
es li protestatores quel va esser rect.

Alor, on deve admisser que it va esser li publica, li usatores, li
«interlinguistic popul», quel va, in fine, decider. E li futur
academie del futur lingue oficial ne va posser acter altrimen quam li
academies del national lingues, it va esser obligat acceptar to, quo li
practica ha demonstrat necessi.

Yo vell esser felici que it mey esser li Occidentalistes quel, in prim,
vell acceptar e practicar ti nov tactica e metode de propaganda.

Noi mey esser li unesimes por cessar li descorageant, li ínutil
combatte.

J Toublet, Paris.




## Sententies

[quote, Palladius]
____
Li unesim condition por un bon docentie es bon vider a que on adressa
se.
____

[quote, La Bruyère]
____
Li féminas es extrem; ili es melior o pejor quam li mannes.
____

[quote, Machiavel]
____
LI homes resigna se plu facilmen al morte de lor patre quam al perde del
paternal heredage.
____

[quote, Edmond Jaloux]
____
Un mann, quel lassa se directer de un fémina es quam alqui, quel vell
demandar li via a sequer solmen al fúlmines.
____

____
On debilisa sempre to, quo on exagera.
____




## Qualmen auxiliar nor movement

Li invia de moné al Occidental-Union es, sin dubitá, un excellent medie,
ma li central organisation ne posse far omnicos. Noi deve intensificar
li exchanges international e developar li presse Occidental in chascun land,
crear it u it ne existe. Vi quelc suggestiones:

a/ Reciproc abonnamentes a landal revúes: excellent medie por auxiliar
nor amicos extran, quel ne have suficent abonnates, por editer un litt
bulletine o revúe. In «Interlinguistic Novas» yo proposi li exchange
de lor respectiv organe landal per li sequent economic maniere: Yo have
corespondentes in pluri landes (1 in chascun land sufice). Yo abonna les
a I.N., mersí a special abonnamentes con con precie reductet, e ili va,
in lor propri land far li sam cose. Li editor self del revúe va expedir
li organe al adresses indicat.

b/ Corespondentie Interscolari International.

On posse, sive scrir lettres periodic a un scol extran, sive editer per
pasta por policopie, vitre magic, stenciles, o printation, un litt
jurnale scolari. Ti metode have li avantage dar suficent exemplares por
scoleros quel studie Occidental e pluri scoles in extrania. Yo proposi li
formul del «Canalettes del Palude», quel es li edition international
del litt jurnale scolari «Les conches du marais», printat de mi yun
eleves (6-9 annus). Yo self composi e printa li parte Occidental. Li
inpagination permisse vider li textu francesi e li ilustrationes sur un
págine, e sur li altri li traduction in Occidental, e un special spacie por li
retraduction del textu in li lingue matrin del recivente.

Evidentmen, practicar li du metodes simultanimen es excellentissim. Ma,
por facilitar li organisation del exchanges interscolari, li
instructores, in chascun land, *deve* gruppar se in un *Union
Pedagogic Interlinguistic*, con un responsabile quel va etablisser li
listes del instructores in su land, in pluri exemplares.

Yo sublinea li grandissim importantie del creation de U.P.I., quel va
esser li futur sectiones landal de un U.P.I. international.

J. Roux, instructor, COULON (Dx S.) Francia

P.S. Li abonnament a «Li Canalette del Palude» por extrania es 4
response-cupones (alminu 6 numerós). Omni pedagogos, quel desira
coresponder con pedagogos francesi, mey scrir rapidmen a:

Sr. G. Poujet, 49, Rue Ruinard de Brimond



REIMS (marne) Francia






## Esperanto ha etablisset se! -- Ma u?

Lettres o articules de Esperantistes publicat in li presse usualmen
bonimenta in paroles vag ma evocativ, que Esperanto es li sol lingue
international quel ha «etablisset» se, que it es usat sur li tot
munde, etc. LI liste de resonant successes, quel have null ver
signification, es tre conosset de nor letores.

Si vu ne save que responder, li sequent lettre, recentmen scrit de nor
amico H. Littlewood a un revúe anglesi, recomanda se por desinflar li
bombaste e, per fortiar nor confratres del verdi stelle responder a
concret questiones, o far les silentiar, o reducter lor bonimentes a lor
ínsignificant proportiones:

Senior, It vell esser interessant aprender u in facte Esperanto ha
etablisset se, e de qui e por quel practic objectes it es usat. Esque it
es un medie comun de comunication inter stat-mannes e membres del varie
diplomatic servicies? O inter scientistes e litteratores e
parlamentarios? Esque it es li lingue oficial de UNO o UNESCO? Esque
firmas con conexiones mundal usa «foren» corespondentes por Esperanto?
Esque, in facte, it es usat alcú, except in Esperanto-congresses, in
Esperanto-clubes, e in corespondentie amical, precipue por exercir se,
inter co-Esperantistes?

(signatura)

Quelc recent constatationes del revúes Esperantistic:

Ex «Svenska-Esperanto-Tidningen», april 1947:



____
En multaj esperantaj societoj oni interparolas nacilingve sed kantas
esperante. Do, la esperantaj kantoj estas preskaŭ la sola legaĵo en
Esperanto al multaj klubanoj, kaj tiun ili ne kapablas legi pro la
kripliĝo kaj konfuziĝo de la teksto. Do mi proponas zorgan revizion
kaj pli-klarigon de esperantaj klubkantaroj anstataŭ plia konfuzado.
Simile pri la vortaroj kaj vort-provizo.
____

Ex: «Dansk Esperanto-Blad», april 1947:

____
Antaŭ kelkaj monatoj mi petis ke esperantistaj Rotarianoj sendu al mi
sian nomon, por ke mi aranĝu propagandon favore al Esperanto in
Rotariaj kluboj, sed mi ricevis tre malmultajn respondojn.
____

Ex. «Franca Esperantisto»:

____
Oni miras kelkafoje -- kaj ofte prave, laŭ mia opinio -- kiam
samideanoj, precipe la lertaj, kune troviĝantaj, parolas ne Esperante, sed
france.
____

Citat secun li concernent jurnales directmen de
Dr Haas, Winterthur (Svissia).




## Li piscada del squales

On ha just fundat, in li insul del Trinitá, li max grand insul del
anglesi Micri Antilles, li Companie caraib del pelles de reptiles e
squales. Li scope de ti companie es li piscada del squales e li
possibilitá traer profite ex lor pelle. On ha constatat, in facte, que
li squale posse esser un fonte de richesse, til hodie ignorat. Un
brochura recentmen publicat por li piscatores signala que li oleo de
squale-hépate es tre rich in vitamines A, e que it existe un mercate por
li carne e li alettes(??)  de squales deshidratat.


## Perseverantie sentimental

Li seriosi «Times», li grand diale anglesi, publicat in 1895, in li
columne del «Personal corespondentie», ti lineas.

____
Esque il vell parlar denov, li gentleman quel dit in 1864, in London,
que il amat me e quel esset repussat? Yo memora omnicos e hodie mi
genitores ha morit. Signat: E.D.C. -- On ne conosse li resultates de ti
fidelitá de 30 annus.
____


## Baptisation «tot comfort»

In New-York, un firma partisan del progresse vendi baptismal bassines
calentat electricmen.


## Bizarri gustes

Li diversitá del gustes es extrem. In cert landes on aprecia mult li
manjages quel, in altri landes, on vell considerar quam índigni esser
posit sur li tables del max humil manjatores. Alcunes regala se per
grillat saltarelles ma nequande vell gustar li calcin limaces. Li
aversion de alcun popules por li cunicules es proverbial. In Indo-China
li gurmandes savura con delicie rostat caudes de cangurú.




## Cosmoglotta in 1948

Li sempre plu alt custas de printation in Svissia (ili ya es hodie 4 o 5
vezes plu alt quam ante li guerre!), e li desfacilitá far intrar moné in
Svissia ex alcun landes, obliga nos serchar altri medies de publication
de nor revúe. Durante 1948 noi va provar li procede per Offset, quel
reproducte directmen li textus per scri-machine, e anc li images
adjuntet. To va permisser nos mantener li 12 numerós in li annus, e ti
vez con 16 págines, e ilustrar denov Cosmoglotta abundantmen per dessines e
fotos, specialmen per portretes. Li unesim nró de januar va indicar li
nov precie de abonnament.



SVISS ANTOLOGIE: Omni coidealistes quel interessa se pri li composition
de un «Sviss Antologie» in Occidental, con articules original, es
petit benevoler interrelater con: Sr. J.J. Joho, Schläflistrasse, 6,
BERN



Cosmoglotta: Redaction e administration: Fred Lagnel, Chapeelle-Vd,
Svissia

Chef-redactor: Ric Berger, prof, Morges

(nota: o li ciffre ci bass es un erra, o li du págines 117 e 118 mancat
in ti-cu numeró.)




## Index 1947



Aikes H.

Nederland e Holland: B 37

Akerman H.D.

Casu pos prepositiones: B 111

Beer S.

Geoffrey Chaucer: A 23

Li question del oriental lingues: B 117

Berger R.

Esque Interlingua?: B 8

Li Neo-latin: A 5

Li moral rearmament: A 13

Defense de naturalitá: B 61

Interlinguistica: B 81

Berggren E.

Sufixes de persones: B 41

Čapek K.

Un juristic casu: A 27

Cortinas A.E.

Li incarcerat princessa: A 9

Original aforismes: B 85

Farfarello

Un lettre de...: B 40

Feder K

Canzon al verne: B 44

Pri Fiaba: A 24

Federn I

Reflectiones pri li natura de Occidental: B 17

Quiet vicinos: B 31

de Guesnet L.M.

Pro quo yo ne plu fuma: B 49

25 annus Cosmoglotta: A 17

Gilbert W.

Quel es li max facil L.I.?: A 7

Architectura in li francesi ferrovias: A 30

Abreviationes in li L.I.: B 93

Haas F.

U Esperanto ha etablisset se: B 116

Hollitscher W

Li lingue del apes: B 57

Interlinguisticus

Qualmen li sinus venit in li mat.: A 25

Joho J.

Li old Bern: A 29

Karen J.

Occidental e poesie: B 109

Lebesque Ph.

Profetic paroles: B 91

Leuenberger W.

Visita che nor coidealistes de T.: B 103

Littlewood H.

Li rol del privates in Occidental: B 1

Li scientie e li verge divinatori: A 12

A e Ad: B 82

Martinet A.

Li lingue de I.A.L.A.: A 1

Matejka A.

Lingual questiones: B 13, B 101

Remarcas pri li libre de Waringhien: B 21

Un response de Sr Jacob: B 29

Un exemple a imitar: B 19

Fumatores contra non-fumatores: B 73

Li usa del pronómines pos prep.: B 86

Autonomie e naturalitá in li L.I.: B 97

Nidecker H.

Volapük e Jakob Sprenger: B 45

Esperanto, li lingue por canzones: B 80

Mildebrath W.

Silvio Gesell: B 42

Roux. J

Qualmen auxiliar nor movement: B 115

Sauvageot A.

Li scol del norvegian paisane: A 14

Sommerfelt A.

Lingues desfacilitás in li internat. relationes: B 25

Toublet J.

Li ínutil combatte: B 113

Waringhien G.

Un lettre: A 3

Wieterheim E. de

Qualmen propagar Occidental: B 105


# Cosmoglotta A 135 (jan 1948)

Annu XXVII    Januar 1948    No 1 (135)


## Contenete



- AIKES: Li rubi-pectores.
- BERGER: Li apostrofat lítteres de Esperanto.
- Kurt Feder.
- W. Gilbert.
- Esperanto e li Liga de Nationes.
- COUDERC P.: Li reforme del calendare.
- DEMAISON A.: Li crocodil.
- BEER: Li Insul de Venus.
- Li smeraldin anelle.
- TWAIN M.: Boxero e furtard.
- Li orfane (canzon).
- MONTLOIN P.: Li ultim chasse de Sr. Walbonn.
- BEAUCHEMIN A.P.: Mi canne e mi pipe.




## A nor letores

Li long tarde del aparition de ti numeró es debit a un anormal
supercargation de labores professional che li cardinal colaboratores de
COSMOGLOTTA e in plu a un important change de printation. Li constant
elevation del custas del editiones (quin vez plu alt quam ante li
guerre, malgré nequel augmentation del precie del abonnament!) e li
desfacilitá transferter li moné de extrania a Svissia obligat nos a usar
li procede offset quel es minu custosi e quel have tamen li avantage
permisser nos ilustrar chascun numeró. Certmen li prim numeró ne va
esser perfect, ma li necessi ameliorationes va esser fat in li proxim
numeró.

Noi espera que pos quelc mensus nor revúe va denov aparir regularimen.
Nor intention es publicar 8 numerós A e 4 numerós B (multiplicat) in
1948.

Si chascun abonnator de COSMOGLOTTA recruta *du* nov abonnatores in
1948, il va permisser nos ameliorar rapidmen li edition de nor revúe.

Ples anc atenter li nov precies 1948 (vider li págine 2 del covriment).


## Li rubi-pectores

Noi logia in li forestes. Sur li terren circum nor dom trova se abietes,
quelcunes havent un altore de ca. 14 m, e versimilmen old de 70 til 80
annus. Disperset inter li abietes sta árbores de foliage e arbustes. Li
fauna in nor circumitá es dunc forestal, anc pri li avies. It trova se
ci mult species, quam quelc sortes de parus, pinsones, merles,
troglodites, rubi-péctores etc. e li grand avies: cornilles, pigos etc.
Adplu quar sortes de picos, forest-columbes, cucús e quelc altri
species, ma omni tis evita li domes. Li cornilles nesta precipue in li
chimenés, adminim si ili have li oportunitá por to, quo che noi ne es li
casu. Du vezes támen noi havet un cornille-neste in un chimené. Li
unesim vez it esset in it, quande noi venit logiar in nor hodial dom.
Tande noi fat menagear fort gaze circum li chimené, por que li cornilles
ne plu posset ear in it. Támen, poc a poc li gaze es consumat del pluvie
e del fum. E chascun verne li cornilles denove prova lacerar li gaze.
Ili vola sin brue al chimené, sin esser perceptet. Talmen ili successat
un duesim vez constructer un neste in it ante que noi hat remarcat it.
Noi fat demover li neste e renovar li gaze. Felicimen ancor ne esset
oves in li neste. Li branches del neste esset fixat tam ínmovibil que li
carpentero esset fortiat far un apertura in un látere del chimené por
posser deprender li branches.




Pigos es insolent jocones. Ho-témpore ili es tro numerosi in nor
circumitá; li quantité de litt avies ha diminuet per it, pro que li
pigos sovente destructe li nestes. Ili es ver rapteros. Sparros ne trova
se ci. Esque to ne es strangi? Yo ha logiat in mult locos de Nederland,
ma necú u ne esset
sparros apu li dom. On trova les presc partú, anc apu li farmes situat
solitarimen. Ma ili sembla ne amar li forestes. Quin minutes de nor dom,
in li vicinitá del ferrovia, u comensa li village, ili trova se! Ili ne
es aviettes graciosi, ma on ne posse dir to pri lor vol, quel es
magnific. Ili es pretti fripones!

Pretti es anc li troglodites. Ne solmen lor fort son -- frappant por un
aviette tam micri -- es atrativ, ma adplu ili intot ne es faruchi. Ili
sovente inspecte nor hangare internmen, por vider ca ili posse trovar
aranés. Quelcvez -- evidentmen con li sam scope -- ili vola tra un
fenestre apert in li dom. Si on decovri les, ili es anxiosi e fa audir
lor penetrant cri. It es facil far volar les ad éxter tra alcun
fenestre.

Ma, car letora o letor, esque vu conosse li rubi-péctores? Por noi ili
es li max atrativ aviettes queles noi conosse. Precipue per *un*
qualitá, quel tant frappa che null altri avie, vivent savagimen, quel
noi conosse, a saver que ili have un fort inclination al homes.
Naturalmen to apari max mult in hiverne, ma si ili ha esset nutrit
durante ti seson, ili ne resavagija in estive. Si vu conosse ti aviette,
con su tipic modelle e bec caracteristic, vu anc save que it have li
hábitu seder ínmobil durant long témpore. Ples comparar con it li parus,
queles adplu -- apu nor dom in tri o quar sortes in sam témpore -- sempre
vola e voletta ci e ta in litt truppes, con un tumultu aturdient. Ti
ínmobilitá del rubi-péctore es probabilmen un medie, restar ínremarcat,
dunc un preservative, adplu mult fortificat per su colores, a saver
aproximativmen bronzatri-verdi, e su gurgul de un sorte de rubatri
orangi, quam folies marcid posse haver.

Un rubi-péctore sempre have su propri territoria, quam p.ex. to anc es
li casu che li cucús, e vé, si un rubi-péctore audacia penetrar in li
territoria de un altri. Tande resulta un lucte ye vive e morte, si
adminu li invasor ne fugi. Du vezes noi havet apu nor dom nestes de du
pares de rubi-péctores; un neste trovat se chascun vez sub un
demí-tegmente del vicines, li altri avan nor dom, in li borde de un
elevation del suol. Noi posset precisimen remarcar u curret li
frontieras del du territorias; in ambi láteres del dom it esset un
maroniero; un maroniero apartenet ancor just al territoria del pare
detra li dom, li altri ancor just a ti del altri pare.

Rubi-péctores es aristocrates, in max alt gradu. Probabilmen, quam un
resultate de to, ili fa solmen poc littes, max sovente solmen *un*
covatura in un estive, e adplu solmen poc littes un *un* covatura. Ci
esset quelc vezes du littes. Pos li unesim covatura li neste max sovente
deveni un tal-nominat «neste de divertissement». Littes ne plu veni in
it. Pro que chascun rubi-péctore have su propri territoria, li littes ne
plu es tolerat desde li momente quande ili posse subtener se self. Tam
long quam li rubi-péctore quel possede un territoria es fort, li littes
ordinarimen deve ceder; quande it deveni plu old e debil, it sovente
eveni que it es expulset de un del littes. Tande quelcvez un old
rubi-péctore lucta con un yun ye vive e morte; sovente un de ili es
mortat. Yes, li vive es quelcvez cruel.

Quande un rubi-péctore vola vers su neste, it ne fa to in rect linea, ma
along un detorne, por impedir li decovrition del neste de eventual
ínamicos.

Du vezes un rubi-péctore havet su territoria detra nor dom. Ambi vezes
li amicitá comensat in autun, atinget su cúlmine in hiverne, e ne
desaparit in li sequent estive, benque li rubi-péctore alor havet plu
mult interesse por altri coses. Chascun vez quande li bell verne denov
avigilat omni vive sur li terra, li rubi-péctore havet un camarada.
Tande il sedet alcú sur un árbor e fat sonar su piani chiripada, a quel
sovente esset respondet del feminin aviette, sedent distantmen. Ti-ci
aviette noi anc sovente videt, ma sempre in un litt distantie; ella ne
aproximat se. E chascun vez ella desaparit in autun. Anc quande un
intrudente aparit, li rubi-péctore fat sonar su piani chiripada, ma
tande it sonat tot altrimen: in lingue de rubi-péctore it clarmen
expresset colere.

Ambi vezes li rubi-péctore restat ci ca. du annus. Ambi esset egalmen
amansat. Támen esset diferentie. Ne omni hábitus del un esset egal a tis
del altri. Anc li individualitá denov demonstra li aristocratie! Pro to
noi strax remarcat, quande li numeró du aparit, que it ne esset li
ancian. Li aristocratie anc monstra se per li cortesitá del masculin
aviette por su camarada. Li ultim es ja nutrit del unesim ante li
covada.

Originale de H. AIKES (Nederland).




## Li apostrofat lítteres de Esperanto

Quam un serpente de mare ti question obsedent reveni regularimen in li
preoccupationes del Esperantistes. Ja in 1894, Zamenhof, constatant que
ti 5 lítteres de su lingue ĉ ĝ ĥ ĵ ŝ constituet li max grand impediment
a su difusion, proposit supresser les in su projecte de reforme. Ti
projecte, forsan vell har successat si li «secund patre de Esperanto»
de Beaufront, per su faruchi oposition, ne vell har strangulat it, quam
il self candidmen racontat it in su «Bulletine del Lingue auxiliari».




Hodie li Esperantistes comensa devenir ínquiet pri li future de lor
lingue pro ti chapelat lítteres. Un de ili, li pastor John Kubacki, de
Milwaukee (USA), ha fundat un comité tre activ por changear ti lítteres
viceant ŭ per w, ĉ per q, ŝ per x, ĵ e ĝ per j, j per y. Li ĥ «tute
nebezona» es supresset.

Li rasones presentat per ti comité por supresser «la absurdajn
supersignitajn literojon», quam it scri, es duplic. De un parte li
lino- e monotipic compostores tucha li claviere de lor machines sin
regardar les, anc li machinscritores; e introducter nov caracteres va
causar grav derangeamentes queles li printatores ne va acceptar.

It es interessant constatar que to es exactmen li argumentes dat del
partisanes del naturalitá desde li nascentie de Esperanto, e anc de
Couturat de 1907 a 1914. Ma omnes predicat in li deserte!

Un altri argument dat in ti manifeste es que Esperanto nu deve luctar
contra li hegemonie de anglesi quel es ja parlat de 700 milliones de
homes, it es del ters del homanité. Or li grand qualitá de anglesi es li
simplicitá de su alfabete, quel permisse a it esset usat in omni
printerías, scri-machines e in telegrafes. Ergo on ne posse presentar al
munde, quam lingue international, un idioma plu complicat quam anglesi
self.

E ti apelle fini talmen in li Esperanto reformat del comité fundat de Sr
Kubacki:

____

Do Karay GeEsperantistoy, kay speciale Vi, membroy de la «Lingva
Komitato», ni petegas Vin, atentu la averton. Grandega danjero minacas
nian Karan Lingvon. Se ni, kiel eble pley frue, ne liberigos jin je tiuy
malhelpay supersignitay literoy, Esperanto perdos la okazon fariji
internacia. Pro tiuy literoy ji estas pli malfacila por skribi, tipi kay
presi ol iu ayin alia nacia lingvo. Purigu kay simpligu jin, por ke ji
fariju tiel simpla kay presebla kiel la Angla. Se ni tion ne faras, ji
ne povas konkuri kun la Angla, kiu nun estas preskaŭ tutmonda. Vi
Sinyoroy, ne tenu jin plue katenigitan; ne sufoku, ne mortigu jin, per
ia senpripensa obstino. Vi estas kulpay ke la Kara Lingvo progresas tiel
malrapide. Vi sufokas, vi mortigas Esperanton. Ji ne estas via posedajo.
Ji apartenas al homaro. Simpligu jin, faciligu, liberigu kay donu al
homaro jin kay vi vidos kiel ji progresos.

La «Esperanto-Simpligita Klubo»,

Johano Kubacki, sek.

____

It es ver que, per ti procede, li paroles Esperanto es sovente
abominabilmen defigurat: maŝinisto, plaĉi, ŝanĝi, aĉ, aŭ, ŝajnas etc.
deveni: maxinisto, plaqi, xanji, eq, aw, xaynas.

Li témpor de Volapük, ante 70 annus, on havet ancor li ilusion que li
homes civilisat vell acceptar un radical change de lor hábitus visual,
ma hodie, pos du generationes de experienties it es superflú sublinear
li vanitá de tal pretensiones.

Un altri defecte de ti reforme es que it veni tro tard. Por su adoption
li tot litteratura de Esperanto, orgollie de su adeptes, vell devenir
antiquat. Omni libres de aprension in omni lingues vell dever esset
reeditet. Li truble vell esser tam grand que solmen un fraction del
Esperantistes va sequer, e, por tis-ci adherer a un altri interlingue va
esser un solution ancor plu simplic.







It ne es li unesim vez quande li Esperantistes prova reformar lor ortografie
genant. Noi memora, por
exemple, li sociolog sviss Auguste Forel quel, circum 1912, proposit un
solution presc identic a ti de Sr. Kubacki, anc René de Saussure, de
Bern, quel publicat in Esperanto «sin supersignoj» un tot libre, li
traduction del famosi romane «Aline», del autor sviss Ramuz. Omni ti
tentatives restat sin successe pro li conservatisme del presc totalité
del «Esperantistaro». Reformar Esperanto sur un sol punctu vell aperter li
porta a mult altri urgent reformes, e to vell esser li comensa del fine!

_Ric Berger (Svissia)_




## Kurt Feder

Sr. K.F. de Bad Homburg (Germania) ha dedicat presc su tot vive al
lingue auxiliari. Desde li fine del passat centennie il es mundlinguist.
In li annu 1900, il recivet li diploma de docente de Volapük (tidel
volapüka) del autor de Volapük, Johann Martin Schleyer, plu tard li
diploma de docent superior. In li annu 1904 il adheret a Esperanto, e
fundat in Halle (S) un gruppe esperantistic, corespondet mult con prof.
Couturat, devenit Idist del unesim hora, composit in 1911 li suplement
del vocabularium german-Ido, esset colaborator presc unic de prof.
Couturat in li composition del grand Lexico german-Ido, devenit membre
del Ido-academie (1912). Pos li unesim guerre mundan il devenit
secretario del Ido-Academie, e composit li complet Radicarium Ido-german
(1919, colaborator sr. Schneeberger) e li Radio-Lexico Ido, german,
anglesi, italian e hispan (1924, colaborator sr. J. Nordin).

Pro fatiga excessiv il devet demissionar quam secretario del
Ido-Academie. Ante 1930 il tornat se al Occidental e laborat por Occidental
con sr. Dr ing. Wormser in li societé interlinguistic de Frankfurt (M?).
Ante e pos li comensa del duesim guerre mundan il adaptat li german
unitari stenografie (Einheitzkurzschrift) a Occidental (ne ja publicat). Nu il
traducte in Occidental li vocabularium de prof. Hecker (centres de interesse)
e li Optic Lexicos de Dr. Pietzsch (recenset de sr. Janotta in
Cosmoglotta 1930, pg. 92).

Regretabilmen un public propaganda por Occidental ne esset possibil in
Germania desde 1935 (annu del interdiction del lingues artificial in
Germania) til li fine del guerre, un facte quel mult atristat le,
essente mundlinguist presc desde un demí-secul. In li fine de 1946 il
successat relater con nor buró in Chapelle, pos que un unesim lettre de
april 1946 esset retrodat del censura american, pro que solmen
informationes familiari esset permisset tande.

Hodie, Sr. Kurt Feder, sempre activ, ha interprendet li revision complet
del dictionarium recentmen editet de nor Centrale, e su notas e criticas
constitue por nos un ínesperat auxilie.

_Ric Berger_




## Interessat charitá

Toto demanda 50 centimes de su mamá (moné sviss,
naturalmen!)

-- Quo tu fat, ella dit, de tis, quel yo donat te yer?

-- Yo donat les a un povri old dama, responde Toto.

-- Tu es tre bon, mi infante, li matre dit. Tene, vi ancor 50 centimes.
Ma, pro quo tu interessa te pri ti old dama?

-- Pro que ella vendi bonbones, confesse Toto.




## Willy Gilbert

Nascet in 1912, Sr. Willy Gilbert, de Paris, adheret a Occidental, pos
har studiar Esperanto durant quelc semanes. Il aprendet Occidental per
corespondentie in curt témpor e, con Sr Thibault -- quel nu regretabilmen
ha morit -- il creat strax un gruppe in Angers (M-et-L?). Ti gruppe vivet
til li departe de Sr. Gilbert al armé. Ante li guerre, il traductet
pluri libres, ex queles li «Manifeste del partise comunistic» de K
Marx e F. Engels. Il inviat egalmen quelc litt traductiones a
Cosmoglotta, inter queles «Li consequenties de un maritage» e diversi
proverbies. Noi va bentost publicar un altri raconta de Mark Twain,
traductet de il.

Durante li guerre, il etablisset li contacte inter Svissia e li francesi
coidealistes, pro que il vivet in Sud-Francia, i.e. in li zone neocupat
del Germanes. Il tande preparat un grand cursu de Occidental in 28
leciones basat sur li conosset metode Assimil. Ti cursu esset signalat
in Cosmoglotta ma ne posset esser printat pro material impedimentes. Poy il
compensat denov li propaganda in Sud-Francia desde 1942.

Pos har esset dessinator in li ferrovias, durante li guerre, il devenit
«Contrôleur-adjoint d'entretien des Bâtiments» e esset inviat a
Paris, ye ti ocasion. To permisset le reorganisar li «Association
Proletari Interlinguistic» (API), strax pos li liberation de Paris, con
solmen 2-3 camarades.

Tot devoet al afere del Lingue international, Sr. Gilbert redacte nu
«Renascentie» bulletine politic international por li difusion del
lingue international Occidental.

POR LI FÉMINAS

Li Federation del feminin clubes de California ha elaborat leges a fin
que li maritas mey conservar lor maritos, mey esser longmen amat de ili
e mey haver un vive marital exempt de tro mult nubes.

Vi ti comandamentes: Vesti vos con guste por li dejuné; paya li facturas
del menage ante comprar un nov robe; evita tam mult quam possibil,
precipue in véspere servir frigid platiles a vor marito; ne lassa venir
vor bell-matre durante li vacanties, e tro frequentmen li soledí; escuta
atentivmen vor marito quande il raconta alquó, mem si ti factes ne es
tre interessant: il certmen ama audir li son de su voce...quam vu...
Alor/ A chascun su terme, esque ne? Prende su opinion in omnicos con li
risca, poy, deviar un poc, de vor propri iniciative, e ducter le a vor
vise-punctu, to-ci, naturalmen, per tro dulci maniere. Ne lude li rol
del fémina fort, quel nequande besona auxilie; in contrari, emfasa(?),
tam mult quam possibil, li vigore, li bon sense, li apoy quel li fort
sexu posse aportar.

LI CURATION DEL RONCAMENT

In Chicago, un specialist del maladies del organes respiratori, li DR.
J.F. Strauss, basante se sur numerosi experienties, ha etablisset que li
roncation esset causat del vibration de cert partes cartilaginosi del
organes del respiration.

Per li medie de apropriat injectiones, il ha successat che mult
patientes, in atenuar e mem a far completmen desaparir ti vibrationes e,
per consequentie, a provocar li fine del roncament. LI divulgation de ti
curationes sensational ha productet un ver assalte de roncatores che li
medicos quel ne plu sufice por contentar omnes.




## Esperanto e li Liga del Nationes

Esperantistes german just atacca un de nor colaboratores pro su
constatation que «li Liga del Nationes ne ha acceptat Esperanto quam
mundelingue». Ili publica in un mensuale, que Esperanto «esset
acceptat li 21 septembre 1922 del assemblé plenari del Liga del Nationes
con 26 voces contra 2 voces, dunc con aplastant majorité, quam unic
mundelingue auxiliari».

Pro que it ne es li unesim vez (e probabilmen ne li ultim!) que
Esperantistes fa creder pri li oficialisation exclusiv de lor lingue in
li morit Liga del Nationes, noi va resumar in sequent li factes real.

Strax pos li nascentie del Liga, influent Esperantistes efortiat
introducter lor lingue in li nov organisation. Ja in li unesim (!)
assemblé, in decembre 1920, li belg delegate Lafontaine successat
plazzar un discurse por Esperanto e far parlar un «interprete» in li
lingue de Zamenhof, ma secun li «Gazette de Lausanne» del 20 decembre
1920, «omni assistentes comensat rider!». Li francesi delegate
Hanotaux oposit se vehementmen al usation de Esperanto «con li aplause del
assemblé».

In 1924, nov tentative del Esperantistes, ma li 3-esim assemblé general
del Liga, per 26 voces contra 2 adoptet li sequent resolution:

____
Li question relativ al docentie de Esperanto va esser reinviat al
Comission de cooperation intelectual, por que ti comission mey furnir su
avise pri li diferent aspectes del problema de un lingue international
auxiliari.
____

Li sequent annu, ti Comission de cooperation intelectual decidet, «pos
har examinat li diferent aspectes del problema del auxiliari lingue,
*ne recomendar* un artificial lingue al atention del Societé del
Nationes».

On vide dunc que li hodial interpretation del german Esperantistes pri
li vote de 1922 es un risibil duperíe. On ne posse torder li veritá con
plu mult audacie.

Ti raporte del Comission intelectual esset publicat in extenso in li
«Revúe de Geneve» (may 1925). It es anihilant por Esperanto, quel es
qualificat in it quam «barbaric», e su usa quam «cause e efecte de
«decadentie intelectual»!!!

Li 28 januar 1930, nor colaborator Sr. L.M. de Guesnet, de Paris,
besonant un atestation oficial del Liga pri ti assertet «adoption» de
Esperanto, questionat li Secretariatu de Genève, quel respondet li 30 januar
1930 per li sequent lettre in francesi:

____
En accusant réception de votre lettre du 28 janvier 1930, je tiens à
vous informer que la question d'une langue universelle a été étudiée au
cours des trois premières sessions de l'Assemblée des Nations, et
d'une session de la Commission intellectuelle, mais aucune décision ne
fut prise. En effet la Société des Nations n'est pas à même de se
déclarer en faveur de lúne ou de l'autre del langues auxiliaires.

Veillez agréer, ...etc. Signé: Schubert membre de la section de
coopération intell.
____

Li Liga resistet sempre tam bon al assaltes del Esperantistes por
obtener li oficialisation de lor lingue, que un autor esperantistic
conosset, Sr. Rollet de l'Isle, in su brochura «Initiation à
l'Esperanto», publicat in 1928, assertet que li Liga «nequande
decidet alquo pri Esperanto». Li revúe «Esperanto», de Genève (januar
1929), recensente ti brochura, prova contradir ti assertion diente que
tamen li Liga li 20 septembre 1924 recomandat al guvernamentes acceptar
li usation de Esperanto quam «clar lingue». Poy li Union telegrafic
fat ti adoption obligatori per change del articul VII de su regulament
in octobre 1920.

Por comprender li sense de ti recomandation, on deve saver que un
telegramm redactet in un lingue ne comprensibil del functionarios es
taxat plu mult quam un lingue national. To es dunc un question de tarif.
Si Esperanto ne vell esser composit, in su demí, de paroles deformat o
íncomprensibil, it nequande vell har besonat tal inscrition oficial. Li
pruva es que telegrammes in Occidental es acceptat «ipso facto» quam
*ínclar* (?), sin decision oficial, pro quo omni su paroles es strax
comprensibil.

_Ric Berger_




## Li reforme del calendare

Paul COUDERC, astronom in li Observatoria de Paris, da pri ti tema, in
un bon libre titulat «Li Calendare» (Colection «Quo save yo?», Les
Presses Universitaires de France, éd. Paris) interessant reflectiones de
queles noi extrae to quo seque:


### Li defectes de nor calendare

Li publica es tant acustomat a su calendare que it ne es chocat per li
ínregularitás de it e anc ne mult reflecte pri li ínnumerabil
desfacilitás queles ili introducte in li vive economic e social.

It es un deve de general education monstrar li vicies del calendare, por
preparar li public opinion a un necessi reforme: omni compartimentes del
social vive e li max mult professiones es molestat per li anomalies del
actual calendare e vell mult profitar de su adaption al modern besones.

Li númere de dies del mensu varia de 28 a 31 li númere del dies de
labor oscilla inter 24 e 27 (variation relativ: 12). Li mensual
statisticas queles es li base del previsiones del industrie e del grand
explotationes, tam por li production quam por li salaries, ne es
comparabil a unaltru e exige continual adjustamentes.

Talmen un production mensual posse diminuer durante que li production
dial ha augmentat! A ti genant variation del exfluentie del production e
del volúmine del salaries adjunte se li témpor e li moné perdit por
etablisser comparationes delicat e queles on deve constantmen refar.

Un duesim grav anomalie es li perpetui changeament del semanal die quel
cade sur un cert date, por ex.: li 4 octobre. Omni dies del semane
defila, annu pos annu, ye ti 4 octobre, de quo eveni 7 eventualitás. Ma
li presentie, in omni 4 annus, de un annu bissextil complica li
fenomen... Li calendare por 1944, por exemple, va posser servir denove
solmen in 1972.

Si un comité assembla se li 10 de chascun mensu, un calendare es necessi
por saver esque it ne es un soledí, e on deve changear eventualmen li
date.

Inversmen, un assemblé fixat al triesim mardí de chascun mensu va
postular, por que on save su date, un regarde sur li calendare.

Li position del soledí in li mensu adjunte se al ínegalitá del mensus
por far variar li númere del labor-dies: li númere del soledís es quar o
quin. Anc hay quar o quin vezes un saturdí, die semanal de payation.

In fine, li position del festas in li annu causa grand desfacilitás. Anc
li *festas fix*, quam Crist-Nascentie, li 15 august o li 14 julí
(festa national francesi) es perfid in nor calendare: on ne save, *a
priori*, esque ti festas ne coincide con un soledí, in quel casu ili
adjunte nequó al semanal reposa -- o con un lunedí, quo causa du dies
consecutiv de non-production -- o con un saturdí, quo es tre genant, nam
li saturdí es un die de grand labore in li comercie (payation del
salaries, bilancie semanal, liquidation de corespondentie e de ne soluet
questiones, ante li soledial repose.). Si ti festas code sur un venerdí
o un mardí, esque on va far, yes o no, «li ponte» i.e. esque on va
ofertar al employates li possibilitá de un micri viage, con tri dies
consecutiv de non-labor? Esque it ne vell esser mult preferibil saver
definitivmen li exact statu, omni annus essent identic?

Con li *festas mobil*, ligat al date de Pasca, quel posse ocupar 35
diferent locos, del 22 marte al 25 april, li situation deveni
catastrofic. Desde secules, it es li fonte de plendes justificat. Li
fixation de ti date es ancor actualmen un desfacil problema pri quel li
eclesie fat pluri erras (1798, 1818...).

Li Festa Pascal have un real importantie por li viages, li fabrication,
vendes e compras de vernal costumes, por li vacanties del scoleros (li
tempe es sovente mal in marte, plu bon in april), por lor studies e lor
exámines: li scolari trimestres es tre ínegal in li sam annu o in li
annus consecutiv.

Li modern civilisation imposi nos adaptar li calendare a un vive
economic e social pri quel nor antecessores havet null idé.




### Li projecte de reforme

Inter mani propositiones, un sol conserva chances obtener general
aprobation. Li guides natural del publica: scientistes, prelates,
ingenieros, activ homes, es ganiat a it; solmen manca por li realisation
(it sembla) conquestar li public opinion. Sufice, por to, informar ti
opinion.

Li grand astronom francesi Camille Plammarion, pos un campanie contra li
actual calendare e un vast inqueste, finit per recomendar un sistema de
calendare perpetual de 12 mensus, con identic trimestres, quel esset
consiliat ja in 1887 per Armelin e Manin. Ti projecte, reprendet hodie
sub li nómine de *Calendare Universal*, sembla sat proxim ac victorie
con un forme tre poc modificat.


//


(image del calendare universal)

1. Li die bissextil veni pos li 30-im junio, chascun 4-im annu.

2. Li die del annu veni, chascun annu, pos li 30-im decembre.

Quam on vide, li annu composi se de 364 «dies contat», 12 mensus e 52
semanes. Un die suplementari, stabilisatori, festal e non datat, li
«blanc die», es adjuntet al fine de decembre. Li *die bissextil* va
esser plazzat ye li fine de junio. Chascun date coresponde a un die del
semane bon determinat: *li calendare es perpetual*.

Un unic desavantage: li mensu ne es li multiplic del semane. Mensus
levimen ínegal es conservat (30 o 31 dies), e in ili presenta se 5 dies
de payation de salaries in li mensu de fine de trimestre.

Ma li númere del labor-dies in chascun mensu es li sam: 26, quo permisse
li comparation con altri mensus del sam annu o del altri annus.

Li trimestre es rigorosimen identic con unaltru (91 dies: 31+30+30) e it
es facil retener per memorie que li mensus de chascun trimestre comensa
successivmen per un soledí, un mercurdí o un venerdí. To permisse trovar
sin pena, por ex., que li 20 novembre es un lunedí. Por obtener ti
avantages it ha suficet alongar februar per 2 dies, april per un die,
supresser un die a marte, may e august, quo representa un subversion
minimal. Li 7 altri mensus sta ínalterat; in tot tre poc anniversaries
es supresset; presc null va esser deplazzat (de 1 o 2 dies).

In ti calendare, li 14 julí va esser sempre un saturdí e va ofertar du
reposa-dies conligat.

Crist-Nascentie, quel cade un lunedí, e li «die del annu» sequet del
soledí 1-im januar, vell dar chascun denove 2 dies al traditional
reuniones familial.

Li date de Pasca va esser fix: soledí 8-im april. Li reforme va esser
declincat per un annu quel comensa un soledí: li transition va esser
presc ínremarcat. Quande on pensa pri li violentie del ultim reforme, ti
de Gregorius XIII quel, supressente brusquimen 10 dies, ruptet li
continuitá con li passate, on posse dir que ti-ci vez it acte se de un
normal evolution e ne de un revolution. Li reforme seque li linea del
minim resistentie del natural prejudicas.

_Paul COUDERC_

_Traductet de francesi +
per L. Boutreux_




## Li crocodil

Ex li «Vie privée des bêtes sauvages» de A. Demaison.

...Li fluvies african es superpassat in majestá solmen del fluvie del
Amazones in Sud-America. Lor lette, quel recolie li aquas de provincias
chascun grand quam Francia, es ja tre larg ye quelc centenes de km de
lor fonte. Lor lette major es constituet de vast planages, queles li
pluvie plena durante du o tri mensus del hiverne.

Li extendet aquas ne porta solmen pirogas; ili nutri e protecte rud e
strangi animales quam li crocodiles e li hippopotames. On have mult
rasones creder que li crocodiles es un reste del animales antediluvian.
Personalmen, benque yo ha vivet durante 8 annus in su omnidiari
vicinitá, yo ne successa trovar in it li minim utilitá. To ne es li casu
por li grand feroci animales e anc por li serpentes. In plu li crocodil
es desbell. It es mem repugnant. Destructer it es far un bon action,
quam mortar mosquitos.

Li crocodil nutri se con piscos e ocasionalmen con terrestri savagines,
anc féminas lavante su linage in li rivere o un filiette quel veni
hauster aqua. Il mem atacca antilopes e boves venient trincar in li fine
del jorne. Ma il lassa tranquil li leones, li elefantes e mem li
hippopotam quel il vide e frola in chascun moment.

Quande un animale veni trincar, li crocodil, quel save atender
patientmen durante hores e mem dies, aproxima se tre dulcimen, su ocules
verd directet vers su captura. Quande il es sat proxim, per un enorm
colpe de caude, il lansa se sur li povri musel, merset in li aqua, e
quel trinca con voluptá; it capte it in su machuores e lansa se retro
per li fortie del pattes e del caude, por dronar su victime.

Si alminu li rasse vell haver curt vive e esset poc prolific. Ma ti
reptent besties vive frequentmen 200 annus e li feminines fa til
quarant-quin oves. Ti progenitura causa null sucies al genitores: li
oves es deposit in un fore, sur li plage, e es covrit per un levi strate
de sand. It es li sole quel cuida far surtir li litt crocodiles, long
quam li manu, e de queles li unesim movement es morder omnicos, quo ili
incontra.

Li canes es tre apreciat del crocodiles. Ma desde milles de annus li
canes es advertit del inclination quel lor ínamicos have por lor dur
carne. Pro to, quande ili es in li obligation traversar un rivere, ili
usa astutie. Ili aboya longmen abass(?) un vada til que li stupid
crocodiles es omnes reunit avan ili. Poy per lor tot rapiditá, ili
ascende in li direction oposit al currente, plu rapidmen quam li
crocodiles, e traversa li aqua sin lassar se distracter.

On havet li custom, ante poc témpor, dessinar indigenes captent
crocodiles presentante les un pelisse apuntat in li du extremitás. Li
reptil apertet su machuores, lansat se ad-avan quam un leon e clovat se
self su pálate, su lingue e li funde del fauc.

Omni to es completmen risibil. Li crocodil ne raffa just avan se, ne
lansa su machuore ad-látere, quam li pluparte del animales, quel trova
se vis a vis un bon(?). Poy on ne deve creder que si li crocodil vell
inpalissar su machuores sur un ligne con du puntes, il vell lassar se
forducter quam un litt cane. Un balle, pluri balle(?) in li ventre, e
mem in li pulmones, ne impedi it rejecter se in li aqua hastosimen.

Por dir ver, un pisca-croc con pluri puntes, garnit de un bloc de carne
demí-putrid, e fixat a un solid corde, constitue un medie plu simplic,
minu naiv e plu practic destructer ti bestie vermen savagi.




## Li insul de Venus

De omni histories landal probabilmen li max romantic es ti del insul
Cypria. Ta li deessa del amore, Venus, surtit ex li mare e esset adorat.
Antonius donat it a Cleopatra. Sant Paulo visitat it. Harun-al-Rachid,
li calif del «Noctes Arabian», ataccat it. Poy Richard I, li reyal
cruceator de Anglia, captet it, vendit al Templares (qui retrodonat it a
il pos un annu), e finalmen etablisset Guy de Lusignan quam li unesim
rey Cyprian.

Sub li Lusignan reyes Cypria atinget su max grand prosperitá; lor
ínsuccesse in Palestine causat li cruceatores retraer a Cypria, e talmen
inrichar li mercatores de Famagusta. Un rey de Cypria es mentionat in
Dante; Boccaccio e sant Tomas Aquinas dedicat libres a reyes cyprian. In
Cypria li visitator remarca sempre du coses queles es debit al
cruceatores -- li remarcabil castelles e li excellent vine nominat
Commanderia.

In 1481 ti remarcabil genio, Leonardo da Vinci, visitat Cypria. In 1489
comensat li ocupation venezian, e es a ti periode que apartene li
historie de Othello. Li Cyprianes nequande amat li Venezianes e bonvenit
li Turcos in 1571. Li insul restat turc til 1878 quande it esset anexat
de Britannia.

Li majorité de Cyprianos parla grec ma it es un considerabil minorité
turc. Li capitalia es Nicosia e li principal portu es Famagusta; inter
li du es li sol ferrovia. In li west es montanias nivosi e li centre del
adoration de Venus -- Paphos. Cypria es un loc u li eclesias catolic e
ortodox compromisset e mem usat li sam edificie.

Cypria contribuet alquant al developpament del alfabete. Li antiqui
Cyprianes inventat un sillabarium quel havet un signe por chascun
síllabe; it esset un signe por La, un altri por Le, un triesim por Li e
du altres por Lo e Lu. Benque to fat possibil circa 60 signes it esset
plu progressiv quam li ideografes egyptian.   S.W.B. Beer (London)


## Astutie de indianes

Un die -- ante alcun annus -- un viageator quel sejornat in un reservia de
indianes del Nov-Mexica, remarcat un old Indiano, quel eat e venit in un
agre plugat e quel fat li geste regulari hauster granes in su sac pendet
a su epol. Ritmicmen il fat oscillar li manu de levul a dextri e de
detra ad-avan por expander li seme. Ma, ye li grand astonament del
viageator nequo cadet del manu del semator e su sac esset vacui. Hante
questionat un indigen quel trovat se in li proximitá, pri li rasones de
un tal maniere semar, il recivet quam response: «il lude con li stupid
corvos». In facte, detra li semator esset un numerosi truppe de corvos
quel saltillat de ci a ta, serchante li absent granes. LI old indiano
fat ti simulation durante tri dies. Quande li nigri maroderos comprendet
li ínutilitá de lor serchas, ili eat vers un altri agre e li old astuto
posset tande semar su agre sin suffrer li minim perde.


## Li recorde del apetite

Li max grand manjator del terra es probabilmen li arané quel absorpte in
24 hores captetes representant 25 vezes su propri pesa. Si on vell
aplicar ti ciffre al hom, ti-ci havente un pesa de 80 kgs vell dever
glotir in un sol die 2000 kgs de nutritura.




## Li smeraldin anelle

_(Li sequent raconta ha just esset publicat de sviss jurnales queles
garanti lor veritá. Ma, pro que li factes narrat sembla vermen
extraordinari, forsan un de nor letores conossent li biografie de Walter
Scott va posser dir nos esque ili es autentic o apartene al legende.)_

To evenit in 1766. In un litt scot village, un yun e jolli fémina esset
morient. Quande ella sentit venir li fine, ella petit su marito lassar a
ella, in su sarco, su smeraldin anelle. Du dies plu tard, quande on
portat la in su sepultoria, inter li assistentes, esset du mannes quel
hat audit li desire expresset del yun fémina.

Just ye mi-nocte, ili eat al sepultoria, munit de haccas e pallas, e
comensat fossar. Bentost li sarco aparit, e quande ili apertet it, li
max old del malfatores volet capter li smeraldin anelle. Ma un levi cri
elevat se e li córpore, in li sarco, fat quelc moves. Terret, li du
rascales fugit abandonante lor haccas e lor pallas.

Li fossator del sepultoria, hante audit bruida, eat proxim li fosse.
Quande, ye su ínexpressibil stupore, il videt li yun fémina sedent in li
sarco, il traet la éxter li tombe e forprendet la in su cayute, u il fat
la trincar calid sup, poy il avisat li marito de quel on divina li joya.
Li yun fémina esset bentost completmen resanat. Quande, in 1771 ella
genitet un filio, ella esset in plen sanitá e plu bell quam jamá. Si
malefatores ne vell har desirat su smeraldin anelle, li munde nequande
vell har conosset un grand autor de quel li ovres ha donat bell hores a
ínnumerabil letores, nam li filio del resurecteta devenit celebri. Su
nómine? Sir Walter Scott.

Advere Walter Scott nascet claudicante. Su genitores fat omnicos
possibil por provar curar le. Vi quo il self raconta in su «Memories»:

____
Omni vezes quande on mortat un agne in hem, on invelopat me tot nud in
li pelle ancor calid del animale. Talmen vestit quam un Tartaro, yo
esset cuchat sur li planc-suol del litt parlatoria del farme. Yo have
ancor avan mi ocules li venerabil visage con blanc capilles de mi avo,
quel excitat me avansar reptente por ear til le. Yo vide ancor Georges
Marc Dougald  (un parente), in su old uniform de colonel, hoccat avan
me, sur li parquette, agitante su tasc-horloge sur li tapisse por atraer
me a le.
____

Drolli curation, quel ad-ultra servit a nequo.



(Image)



Li explorator:

-- Mi stilo ne plu havente incre, yo interrupte ci mi raconta.




## Marital picaturas

Ili es sponsat. Sedent apu unaltru, ili regarda se tendrimen.

-- Yo es, il di, ne tre bell oh vé!

-- No, ella constata, ma pro que vu va esser li tot jorne in vor buró,
to ne have importantie.





Ella: -- Ante maritar te, yo hat recivet demandes de maritage de homes plu
inteligent quam tu.

Il: -- Certimen ili esset tal. Ili ha pruvat it per ne maritar te.




## Boxero e furtard

Yo havet in New-York un anglesi amico quel esset tipograf che un
importantissim gazette del Cité. Savente que yo amat li
policie-histories, il racontat me li sequent aventuras evenit in su
land.

Tom Sawer hat nascet in Birmingham, li grand cité del comtia de Warwick.
Ti cité have un fama universal pro su imensi industrie metallurgic. Ma
to, quo es minu conosset es su astonant production de gimnastes, de
colperíes por li feries, de atletes de omni species, de clownes
precipue, e de boxeros professional.

Inter ti popul, pri quel yo ha just enumerat quel ex su multiplic
aptitás, li combattes de bulldogs es mult in favore; ma ti popul usa
celatmen ti sport favorat.

Til 1830, in Anglia, li bulldogs esset elevat unicmen por partiprender
li combattes de tauros quel constituet li recreation del bass classe
anglesi. Ínfortunosimen, -- por omnes -, un actu del Parlament de Anglia
datat de 1835 interdictet strictmen li combattes de canes e de tauros,
li combattes de canes inter se e li combattes de gallinos. Li ombre del
grand Shakespeare, quel amat omni ti barbaric amusamentes -- e il esset
conform a su témpor -- ha sin dúbite pallidijat in li mur ú il ha refugit
se.

Dunc, presc omni Angleses comic, habil e astonant per lor fisic fortie,
quel noi admira in nor circos e in nor salas de concertes, veni de
Birmingham. Li grand cité industrial anc producte tascardes reputat; ma
it es lontan haver li monopol de ti industrie. Omni grand aglomerationes
homan es excellent scolas por docer li arte nocer al altres.

Tom Sawer venit de Birmingham; exeat de lu populari, il devenit boxero.
Su habilitá e su grand fortie predestinat le a ti exercicie violent. Pos
un yunesse laborosimen passat, il hat surtit del profession, possedent
un modest comforte, su nase ruptet e su machuore damageat por sempre; ma
un habil dentist hat reparat, almen in aparentie, li havaries causat del
formidabil colpes de punie recivet. Quande li hora del retiratie sonat
por li boxero, il havet li idé augmentar su revenús tre modic por
satisfar su gustes de comforte e de expenses.

Il departet por li colonias del Cap; il hat speculat ye li Natal, in li
region de Orange, in Transvaal, ma sin successe. Alor il retrovenit al
matre-patria. Su litt fortune hat brechat se, e su tendenties a viver
largmen hat alargat se durante su viages.

Li moralitá ne es tre ancrat in li funde del cordie del boxeros in
general. Tom Sawer ne esset long ante ceder al tendenties latent. Il
afiliat se a un de ti famosi bandas de rascales de queles li industrie
consiste in apropriar se to, quo ne apartene les: valores moblari, moné,
juveles, vestimentes; quo ancor?, in apropriar se omnicos per medies
etablisset con reflexion, calcul e metode practicat con arte e
sangue-calmesse; medies quel presc sempre fa necessi avanses
considerabil de capitales, de quel li importantie sempre astona; e li
«labor» realisat oferta racontas quel es li nutri-ganiator del
redactores de «Factes diversi».

Desde poc témpor, Tom esset activ membre de un de ti associationes por
li explotation del possedage del altres, quande il signalat se a su
confratres per un furte quel merite esset racontat.

Avan Guild-Hall -- li borgo-dom del Cité de London -- it existet un
important horlogero-juvelero havent li specialitá del carissim
cronometres: cent, ducent, tricent, quincent guineas esset li precie del
tasc-horloges che ti horlogero. Un matine, li honorabil comerciante
videt un privat hansom-cab, elegantissim, quel stoppat avan li porta de
su magasine. Nequó particulari in to; céterimen li facte, por le, evenit
plurivez in un die. Un yun mann, vestit con un luxu de perfect guste,
descendet con agilitá del vehicul e intrat in li magasine. Un commí
zelat al visitator:

-- Quo desira li gentilmann? questiona li commí, avansante un stul quam
in un salon.

-- Un de vor cronometres, respondet li dandy. On ha dit me que vu
fabrica excellent cronometres.

-- Inter li max bon de London, gentilmann, dit li commí.

E il surtit del vitrines un colection de tasca-horloges, con lor frames
ex aur(?) massiv, con fasson rich e comfortosi.

-- Ti-ci, quant it custa? interroga li gentilmann con índiferentie.

Li venditor consulta li litt etiquette pendent al anelle del cronometre.

-- Tricent guineas, gentilmann, il respondet.



-- Esque it posse suportar li alt temperaturas del calid landes? Yo
departe por Jamaica.

-- Omni nor tasca-horloges es constructet por Anglia e li colonias.

-- Yo posse forportar ti-ci? Nu! tre bon.

Li comprator apertet tranquilmen su surtute, prendet su portafolie e
surtit de it un billet de mill pounds. Certmen li firma esset important
e fat enorm aferes; tamen li bank-notes de 5 mill dollares esset donat
in payament...plutost rarmen. Li commí pretextet li necessitá ear al
ferrin coffre por li «litt moné», passat in un chambre in li
detra-magasine por informar li patron pri li facte ínusat... e monstrat
li bank-note. Ti-ci, examinat con minucie per li lupe, havet omni
aparenties de autenticitá postulat. Tamen li juvelero ordonat a su commí
currer al bank de Anglia, por assecurar se pri li autenticitá. In li
special portette del Bank, li billet esset aconosset quam bon e li commí
hastat retornar al magasine. Con excusas por li atende imposit al
comprator, li patron self contat li monete al gentilmann; ti-ci mettet
it in su tasca con li tot índiferentie del rich mann, e foreat
pacibilmen, consultante li cronometre quel il ha just comprat.




Comprensibilmen, pos deci minutes, nequi neplu pensat, in li magasine, a
ti levi incidente. Ma pos duant-quar hores, li sam facte evenit: yun
eleganto, hansom privat, sam compration. Li mercante, contante li monete
al comprator, posset solmen felicitar se pri li du excellent vendes in
tri dies.

Ma li sequent die, un detective del policie metropolitan, con un costume
ex drap blu obscur, ornat de larg galones ex nigri lane, un chap
quadrat, presentat se in li magasine.

Li mann del policie havet su osse nasal ruptet, con rigiditá in su
inferiori machuore, consequentie de luctas con li malfatores, sin
dubitá; su atitude esset vigorosi e resoluet, quam it convene in su
dangerosi mestiere. Secun su demande, il esset ductet al patron del
firma.

-- Senior, comensat li policist, yo es un inspector del policie, inviat
de Scotland-Yard.

-- Yo remarca it -- quam omnes -- per vor uniforme, respondet li
juvelero-horlogero, designante un stul.

-- Noi ne motiva celar nor personalitá, Senior, dit li detective, alminu
in li casu quel aducte me.

-- Ples parlar...quo yo posse far por vos?

-- Senior, on ha comprat vos, ante tri dies, du valorosi tasca-horloges
de un precie total de 600 guineas. On ha payat vos per du bank-notes de
mill pounds chascun?

-- Ili es fals, ne ver? clamat li juvelero con vehementie. Yo dubitat
pri to! Yo es furtet!

-- Vu es furtet... to es possibil, respondet li detective con flegma.
Ma li bank-notes es bon; ili proveni de un furte executet con li
detriment de Leaden-Hall. Yo peti ne auxiliar me arestar li furteros por
identificar les... Yo save u ili es. Ples prender li bank-notes con vos
por apoyar vor declaration in Scotland Yard. Noi mey ne perdir témpor in
paroles ínutil. Ples venir, yo peti vos.

Li comerciant tranquilisat pri li qualitá de su bank-notes, prendet li
2000 pounds -- li du billetes -- de su ferrin coffre; il plazzat les in su
porta-folie, posit su chapel e sequet li inspector de policie. Ti tip
hat sifflat un hansom cab; li juvelero e su compano ascendet in it. Tra
li strades bruient e aferat del cité, populat de milles de vehicules, li
carre con su enorm rotes fugit con un habilitá e un rapiditá stupefant.
Poy li cab insinuat se in un strett stradette, ex tis, numerosi, queles
descende vers li Tamise.

In li extremitá del stradette, du yun mannes, vestit per li ultim
elegantie, esset conversant, fante grand gestes. Ili semblat expectar
alquí, monstrante li max grand ínpatientie, e semblat tre hastosi.

-- Vi mi compratores! dit li horlogero. By Jove! Qual chance!


## Li Orfane

Tchec balladic canzon populari.

(Notes musical)



Gravimen.

Traduction, dedicat al memorie de professor H. Pášma / A. Toman, ex li
tchec originale de J. Kresina.

[verse]
____
Tri demís de annu
es infant, orfan nu.

Cresce it, rasona
e poy questiona.

«Patre, ah, papá mi,
ú vu dat mamá mi?»

«Tui matre dormi
somnie enormi.

Jace sin vigor ta
in tomb próxim porta.»

Filie audi, curre
al tomb detra mure.

Fossa per un pingle,
cava per su fingre.

E pos ti labore
clama in trist plore.

«Ah, mamá, mamette,
dí un parolette!»

«Qualmen, mi car! Terra
mi bocc presse, serra.

Lápid sur mi mamme
brula quam foy-flamme.

Ea, in hem resta,
altri matre es ta.»

«Ti es ínafabil;
vu esset amabil.

Ti, si da un pan-pezz,
remesura tant vez.

Quande vu me dat it,
buttre completat it.

Ti, si cap pectina,
sangue tress glutina.

Quande vu ornat me,
vu ha inbrassat me.

Ti, si lava pedes,
batte cuve per les.

Quande vu lavat les,
mildmen vu besat les.

Ti, si fa lavage,
cria mal blamage.

Quande brandissat vu,
sempre gay cantat vu.»

«Ea hem, infante,
e yo tost deman te
va prender salvante.»

Poy orfan hem passa,
cape su abassa.

«Ah, papá, mi patre,
yo ja vide matre.

Mi mamá car vive,
blanc es tot quam nive!»

«Quo tu dí, car! Save,
tu null matre have.

Es nequí in dome,
van es tu fantome.»

«Ah, papá, yo peti,
fa pret sarco pretti.

Anim mi celesti,
córpor mi terrestri.

Córpor in tomb posi
ad mamá joyosi.»

Es malad unesim
die, mort duesim,
sepultet triesim.
____






-- Vu vide, yo ne errat! dit li detective con li max perfect frigiditá.
Da me li notes... Li pruv-objectes. Hasta! Li furteros ne deve escapar
de me.

Li comerciante, aturdit del precipitation del aventura, dat li billetes
de 1000 pounds. Li detective saltat alertimen del cab, assaltat li
yunos, quel strax fugit, e li policero(?) persequet les...

Li horlogero, emoet de ti chasse, expectat in li cab. Il expectat
durante un hor, ancor un altri hor; poy, secun li opinion self del
cochero, il devet bon comprender que il esset furtet e bon furtet. Il
perdit du cronometres de 600 pounds e li micri (???) del du billetes;
sive in total 2000 pounds. Li afere esset íncredibil. Ad-plu it (???)
íneditet. Ti, qui hat imaginat it esset Tom Sawer, quel hat ludet li max
desfacil rol de ti farse...lucra(???)

Li rol del figurantes hat esset plenat, con distintion, per du yun
elegantos del famosi institution de pick-pockets de London.

(Traductet de anglesi a francesi per Alfred de Sauvenière, poy de
francesi a Occidental per Willy Gilber)


## Li ultim chasse de Sr. Walbonn

De omni insules del vast munde, it forsan ne existe un plu mal explorat
quam Borneo. LI interiore ne ja es habitat de blancos, e li litt
continente conserva sempre su misterie, essent defendet de un virginal
foreste, de un mortatori clima e de antropofag popules.

Ma, ante 20 annus, necos terret me. Pro que li Providentie hat benevolet
conceder me rentas, un profund guste por li scienties e li geografie, yo
ne hesitat debarcar in li grand insul, por serchar rari aventuras.

E yo peti vos creder que, de ti látere, yo esset bon servit. Pos
diferent sejornes in Sarawak e in Borneo, yo logiat durante un annu in
Sadoug, in li ost, in li límite del max imposant equatorial forestes, e
li max paludosi quel yo jamá videt.

Yo interessat me precipue al «mias». Talmen es nominat li
orang-utanes, de Oyaks e Chineses etablisset in quelc locos del
litorale. Li mias es un misterie por nos, mult plu quam qualcuncaltri
animale. Yo es presc genat usar por it li nómine de animale, nam it da
me tam mult pruvas de inteligentie, possede un rudimentari linguage, un
vive de familie, talmen que on questiona se quelcvez esque it ne es
preferetmen un de nor pre-cusines, tre desbell e passabilmen feroci...
Ti opinion, sat vag in comensa, ancrat se fortmen in mi cerebre, pos li
extraordinari raconta quel mi bon Chinese, Ho-Tang, fat me un die, e
quel plu quam 20 indigenes e cólones certificat me.

Sr. Walbonn esset un Angleso tre rich, quel hat etablisset se in Borneo
ante 50 annus. In ti moment li colonisation esset in su comensa e tre
poc Europanes posset resister al terribil clima del insul. Li indigenes
ne hesitat ataccar li proprietás, e li vive ta ne esset specialmen
agreabil. Tamen, Sr. Walbonn esset felici in Borneo. Il havet du rasones
por to. Su aferes esset bon, il ganiat mult moné e, de un altri parte,
il esset amorosi, follimen amorosi.

Durante un halta in li insules Laquedives, in un viage inter Europa e
Malesia, il hat conossentat se con un yun metissa britannic-indian. Il
hat forprendet la con le a Borneo e nu ili vivet in perpetui miel-lune.
Necos mancat a lor felicitá, ne mem un infanta.

Ma li clima del insul esset sin compate. Sra Walbonn morit in 2 dies de
un atacca de hépatite. Li povri hom vell har devenit folli si il ne vell
har reportat su tot tendresse sur su filietta de quar annus, li adorabil
Mabel.

Nequande Sr. Walbonn lassat la sol un moment o, si il departet al
foreste, il includet la in li bungalow sub li garda de un boy chinesi
armat til li dentes e completmen devoet.

Un nocte, hante absentat se durante quelc hores, Sr. Walbonn retrovat li
fenestre del bungalow ruptet; omni mobles esset disperset e li boy
chinesi ralat, demí-strangulat. Ne plu Mabel.

Perceptente su mastre, li boy posset pronunciar:

-- Un mias... Mabel.

Poy il morit.

Sr. Walbonn comprendet li terribil drama, quel confirmat li legende del
popules dyaks: Quelcvez li feminines de orang-utanes, de quel li
infantes ha morit ne hesita rapter un litt hom, quel ellas eleva con
cuida, ma quel ellas morta si on prova reprender it. Li infante,
ad-ultra, ne resiste a ti experientie e mori pos quelc dies.




Li plantator devenit folli, ma de un follie mut e lucid. Il vendit su
terras, organisat un caravane de dyaks guerraci, e passat su témpor in
percurrer li insul de Borneo, massacrante omni orant-utanes quel il
incontrat. Il exterminat
milles de ili, e su rabie, it semblat, crescet ye chascun nov victime.

Deci annus, deciquin annus passat talmen. Sr. Walbonn nequande hat
interruptet su chassada venjatori

Un die, quar annus ante mi venida, on signalat le, in li circumité de
Sadoug, un tot tribe de orang-utanes quel devastat li plantages. Il
adcurre ta, reconosse li terran, prende su dispositiones e, ti-ci vez,
decide operar sol.

Desde li aurora, il mette se in guata, in plen morasse. Il atende apen
un hor quande il audi li rauc tusse del mias. Il aproxima se dulcimen,
con un experientie de 20 annus, e ye quelc passus de il, percepte inter
li branches, du siluettes de mias: un mascul enorm, benque yun e, detra
le, su feminine, sin dúbite.

Por protecter li retraida del feminine, li mascule plazza se avan li
ínamico, e aproxima se a le fante grinsar su dentes. Sr. Walbonn atende
le sin moer, e de 10 passus, tira.

In un grand cri, li animale cade de su branche bass. Tamen il ne es
mort, ma il rala. Li chassator tande avansa con precaution, e surtient
su puniale, infunda li lame in li cordie. Un ultim sursalta del mias e
omnicos es finit!

In ti moment, un córpore cadet sur Sr Walbonn. Il vacilla e senti du
manus quel prova strangular le de detra su dorse. IL comprende: li
feminine hat assistet li mortation e ella provat venjar su compano.

Li dangere rendit le su tot forties. Il recoliet su puniale e plugat li
flancas del inrabiat bestie. Ti-ci lansat un ulula presc homan,
desserrat su brasses e cadet sur li cadavre del morto.

Ancor sub li colpe de un emotion quel on comprende, Sr. Walbonn retornat
se por finir su duesim victime.

In ti moment il devenit definitivmen folli...

Sur li grand mias it ne esset un simia quel ralat, ma un fémina! Un
fémina ancor yun, con formes simiatri, ma tamen un fémina, e mem un
blanca. Li capilles erectet sur su cap, li ocules terret, Sr Walbonn
aproximat se a la, sublevat su sanguant visage, e reconosset un cert
similitá lontan, ma índubitabil con su propri marita.

Il hat, to esset cert, mortat Mabel, su filia!



Pro que yo restat sceptic avan li raconta de Ho-Tang, li administrator
de Sadoug, Sr O'Brienn, afirmat me que il ne hat assistet ti
extraordinari drama, ma que li indigenes hat certificat su véritá.

Ho-Tang adjuntet que on retrovat 3 dies plu tard Sr. Walbonn cuchat sur
li du cadavres, e que on reconstituet su terribil chasse travers li
íncoherent paroles quel escapat de le durante su delirie.

P. Montloin




## Mi canne e mi pipe

[verse]
____
Del canne e pipe,
Yo es li servitor;
Armat del equipe,
Yo ne time ancor.
Bon es un viage,
Ma ta es ya «danger»;
Sin canne in cite,
Yo posse bon cader.
Sin pipe in chambre,
Tot jorne es tristi;
Mersi a su ambre,
Pipe es bongusti,
Vers amat richesse,
Yo marchat tre lontan;
Canne anc bon esse;
Ma minu long forsan.
____

A.P. Beauchemin (Canada)
composit in li etá de 88 annus.


# Cosmoglotta B 96 (feb 1948)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Expedition: Gilbert Pidoux, YVONAND (Vaud) SVISSIA

Abonnament annual: simplic Fr 8, duplic: Fr. 14, de propaganda: Fr. 20
sviss.

Serie B, poligrafat   Tel. (021) 9 56 56  Februar 1948 -- Nró 96 (1)


## _Des langue ou une langue_

Sub ti titul, Sr. J.P. Vinay, professor in li Universitá de Montréal,
publica che li «Cie des publications provinciales, Edifice Canada
Cement in Montréal» li textu de un discurse quel il fat li 15 april
1947 in li Clum musical e literari de ti cité.

Li publicationes, quel tracta li problema del L.I. éxter omni partise
interlinguistic es rari. On conosse tis de Couturat ante 1906 e ti de
Guérard, aparit long plu tard. In 20 págines Sr Vinay, un del prominent
functionaries de IALA, exposi li problema ínpartialmen, secun li
vise-punctu modern, profitante li progresses aquisitet in lu ultim
decennies. Pos har parlat pri li ínpossibilitá adopter un lingue
national, mem simplificat quam Basic, Sr Vinay monstra sur quel base
deve esse constructet un lingue international vermen conform a su scope.
«Li lingue de IALA, il di, ne es li ovre de un mann, ma ne un gruppe de
scientistes de diversi nationalitás; it ne es li ovre de un popul o de
un politica, ma li resultate e quasi li quintessentie de nor comun
civilisation occidental, presentat in maniere esser acceptabil a omni
popules».

Per quelc exemples bon selectet, Sr. Vinay, quel partiprendet li
elaboration del lingue de IALA, monstra por exemple que li
internationalitá imposi sin dubitá *audibile*. Pri to null discussion
possibil! Occidental es dunc rect, secun nor opinion, e contra Esperanto e
Ido queles di *audebla*.




Por un serie de verbes quam *describere*, li solution es minu simplit.
It es desfacil decider inter li ínregular, ma natural, derivation
describere, descriptive, e li regulari, ma ínacustomat derivation
describere, describetive. On save que ti problema preocupa li
interlinguistes desde li témpor de Lott, it es desde 60 annus! Por
finalmen soluer it de Wahl hat adoptet un triesim solution, quel esset
mult apreciat; it combina li perfect regularitá con un naturalitá
suficent, deviant tre poc del lingues natural: descr/ir, descr/ition,
descr/itiv, analog a scr/ir, scr/itor, scr/ition, scr/itura, formes plu
levi e plu fluent e presc simil al paroles del «lingues de contral»
(Francesi have
écrire, décrire, écriture..., italian; descrittive, descrizione,
scrittura, scrittore..., hispan: escritura, escritor.

Ma ti látere del question es solmen secundari. Noi deve sublinear que li
functionarios de IALA propaga nu li sam principies quam li adherentes de
Occidental; it va esser probabil que un acorde va far desaparir li
divergenties restant.

_Ric Berger_




## Li accentuation del finales verbal in Occidental

Per li regul del non-accentuation del síllabes -bil, -ic, -im, -ul,
-men, Occidental ha obtenet un plu natural pronunciation quam Esperanto e
forsan quam altri lingue-projectes. Ma it sembla me, que li accentu sur
li finales del imperfecte sovente es ínnatural, specialmen li finale
-et. In dan noi have imperfect-finales per -et, ma sempre ínaccentuat.
In anglesi li finales -ed ya es anc ínaccentuat. In italian li finales
-ato, -ito, -uto es accentuat, ma ta li finale -et ne existe, e li altri
finales existe sol in li composit imperfecte e con li vocal-finales -o,
-a, -i, -e. Yo pensat studiar li cose plu profundmen, ma usa li ocasion
por questionar vos pri vor experientie in parlant usu de Occidental.

_S. Donhott, intr. de lingues +
Odensee, Dania_


### Response

It existe null ínnaturalitá in li accentuation del finales del perfecte.
Li transportation del accentu sur li finales es junt un trate comun del
romanic lingues. It ne es possibil argumentar ci con li finales
ínaccentuat -ed e -et existent in anglesi e in dan, ni alegar li facte
que in italian li finales -at, -it e -ut es sequet de vocales e que in
particulari li finale -et ne existe in ti lingue. Secun ti rasonament
noi vell anc posser postular li accentual céntral vice centrál sub li
pretexte que -al in anglesi ne es accentuat e que italian ne conta pro
que ta -al es sempre sequet de -e.

Li accentuation del finales resulta automaticmen ex nor regules de
accentuation e it es conform al leges reyent li lingues romanic. Forsan
mult letores ne save que noi have un box exemple vivent in li lingue
ladin (parlat in Engiadina), in quel li unesim e triesim person del
perfecte simplic es format in li sam maniere quam in Occidental:

Ladin: eau avet, eau possedet, el savet, ella servit, ella demolit

Occidental: yo havet, yo possedet, il savet, ella servit, ella demolit

Noi have un congruentie quasi perfect ne solmen in li accentuation, ma
mem in li formes grammatical. Noi pensa que ti exemple es conclusiv. A
Matejka

Nota: Letores queles interessa se pri li lingue reto-romantch (de quel
ladin es un del cardinal dialectes) posse audir emissiones in ti lingue
sur li radio-emissoria Beromünster (Svissia) unvez chascun mensu,
venerdí ye 21 horas (HEC)




## Occidental e internationalisme

Esperanto-revúes pluri vezes raportat ne conform al factes pri li fate
del Occidental-movement austrian in li annus ante 1945. Pro to quo in
sequent presenta li historie quam yo conosse it.

Ínmediatmen pos li anexion de Austria in annu 1938 li autorité statal de
Germania per decrete declarat que li Occidental-organisation in Austria
es dissoluet; li policie aparit in li logiment del presidente del
Occidental-societé e confiscat li archive del societé. Per ti actiones
omni organisation de Occidental, sam quam ti de Esperanto, esset posit
exter function legal e efectiv, tam in Austria quam in Germania ja ante
1938.

Tamen poy yo ancor un vez audaciat continuar usar Occidental publicmen
in li resumés del revúe scientic redactet de me. In consequentie un
ínamic de Occidental in mi presentie denunciat me che li oficie de anexion in
Vienna, que yo acte contra li interesses german por continuar usar
publicmen Occidental vice german quam lingue international. Yo personalmen
strax protestat che ti oficie contra tal metodes. Tamen li numerós
sequent del revúe nominat ne plu esset redactet de me e anc ne ad-plu
contenet resumés in Occidental.

Ma anc in general yo posse asserter que li guvernament de Germania de
1933 til 1945 *nullmen, nequande e necú* subtenet Occidental, sam quam
Esperanto e altri lingues artificial havet null suporte. Yo posse
enunciar con certitá ti assertion, pro que durante ti témpor yo restat
in contacte con omni Occidental-representantes ancian in Germania e
Austria e specialmen in Vienna, u Occidental nequande esset tolerat o
mem subtenet de un oficie public del regime national-socialist.c

Omni assertiones contrari es fals.

Li atitude del autor de Occidental, senior Edgar de Wahl, quel, in etá
de 80 annus, ancor hodie vive in Reval, vers li Hitlerisme es descrit in
un lettre de su filio Hans de Wahl de 8.7.1946 a me. Ta ti-ci raporta me
inter altricos: «Yo videt mi patre in annu 1944, quande yo jacet
vulnerat in li hospitale militari in Reval. Li dom e li archive de mi
patre esset totalmen destructet per un bombe. Quande li Germanes
abandonat Estonia, yo petit mi patre venir che me in Germania. Ma il
refusat pro que il ne afectionat li nazis. Ja in novembre 1943 li
Gestapo incarcerat le, pro que in un lettre a Germania il criticat li
assassinationes de judéos per li SS...»

In li ante-parol al manuale «Occidental die Weltsprache» (Stuttgart
1930) yo scri: «Occidental quam lingue international naturalmen ne es
ligat a un idé politic, filosofic, religios o altri, sam quam omni
lingue national posse esser usat por ti o altri idés...»




Pro to li persones competent ignora li acusationes politic just o fals e
ili examina li lingue self por far lor decision.

Esperantistes asserte que li occidentalistes per li propaganda por
Occidental trubla li Esperanto-movement. E pro que anc nationalistes
combatte Esperanto, dunc li occidentalistes (quam esperantistes crede)
ci quasi es alliates de nationalistes. Ma existe anc mult
antinationalistes ne-occidentalistic queles refusa Esperanto. Secun un
tal conception anc ti ci antinationalistes vell far li labor del
nationalistes.

Un proverbie di que lu plu bon es li ínamic de lu bon. Ma ne omni ínamic
es alliate del diábol. Si to vell esser ver, omni progresse homan vell
esser diaboleríe. Un grand parte del publica refusa Esperanto pro su
defectes lingual. Pro to Occidental plu bon quam Esperanto satisfa li
postulates a un lingue international. Dunc yo crede que li
occidentalistes (multes de ili quam yo antey propagat Esperanto) es
servitores plu devoet al idé del lingue international quam li
Esperantistes. Ma nequi es tam fanatic asserter que li esperantistes es
anatemisand conspirates de nationalistes, pro que li esperantistes fa
propaganda por un lingue international minu apt.

Un lingue international es certmen li max bon medie por servir al idé
del internationalisme e universalisme. Pro to li public neutral ne va
creder que ti o un altri sistema de lingue international servi a un
scope chovinistic, apartmen si li acusantes ne have pruvas plu convictiv
por su acusas quam lis publicat til nu.

Vienna, decembre 1947.

Ingeniero Engelbert Pigal




## Duesim rectification

In nro. 94 de nor revúe (pag. 102) nor colaborator A. Matejka rectifica
li ínexact informationes contenet in su articul «Li usa del pronómines
personal pos prepositiones» (Cosmoglotta 93 (pag. 88)) indicante i.a. que
li «corect» formes hispan es «conmigo, contigo, consigo, connosco,
convosco». Sr. Matejka ne have mult chance con su recficitationes: li
formes connosco, convosco es tam fals quam tis citat in su unesim
articul, nam ili es in facte ínexistent. Noi hasta retablisser li
fortmen ledet reputation linguistic de nor colaborator declarante que ti
duesim erra ne es debit a il ma al redactor de Cosmoglotta quel regretabilmen
omisset un linea in li transscrition del manuscrite. Li corect textu es
li sequent: hispan: conmigo, contigo, consigo; portugalesi: comigo,
contigo, consigo, connosco, convosco.

E noi profita ti ocasion por rectificar por li bon órdine un tipp-erra
quel inglissat se in li articul de Sr. Matejka (Cosmoglotta 93 pg. 88), a saver
li pronómine hispan del i-im person plural quel es «nosotros» e ne
«nosostros».

Noi peti li letores excusar ti «desrelamentes».

Cosmoglotta




## Regretabil interpretationes

In li organe del Idistes «La langue internationale» 4-im trimestre de
1947, Sr. Philippe de Bourges publica un grand articul in francesi
«D'où vient l'Ido», quel es tam astonant quam li libre de Sr Jakob,
per su obstination a repetir factes dementit desde long.

Sr. Philippe asserte denov que li autor de Ido es de Beaufront, quande
li archives del Delegation contene li tot projecte de Ido, combinat de
Couturat (e ne de un altri!) 6 mensus ante que de Beaufront comensat
interessar se a un reforme de Esperanto, nam il restat ultra-conservator
til li ultim moment!

Sr. Philippe asserte anc que Ido es «Li resultate de un labor
colectiv». Certmen ne plu quam Occidental, nam si Couturat acceptat
quelc modificationes a su Ido, anc de Wahl fat lu sam.

«On ne posse negar, scri Sr. Philippe, que sive in li 18 reuniones del
Commission in 1907, sive durante li 6 annus sequent in li revúe
«Progreso», linguistes quam Couturat, L de Beaufront, Jesperson, Ostwald e
quelc altres ha compleet un ovre de alt valore quel...obliga chascun
hom seriosi prender in consideration li labor complet de ti
scientistes».

Riscante esser catalogat de Sr. Philippe inter li homes «ne seriosi»,
yo fa remarcar le que it es li unesim vez que Couturat, de Beaufront e
Ostwald figura quam «linguistes»! In realitá esset du linguistes in li
Comité (ne li «Comission», quam scri Sr. Ph.) del Delegation: Baudoin
de Courtenay e Jespersen. Or li unesim abandonat li Comité strax poy pro
que il ne aprobat su hastosi decisiones, e in su ultim annus declarat se
«protector» de Occidental. Pri li duesim, on conosse li historie: Pos
har «regretat» publicmen su activitá durante li «epoca del
Delegation» (Vide «Mondo» in 1927), il parturit Novial quel constitue
un demí-via vers Occidental, e in su ultim annus aproximat se tam mult
al idés de Wahl que su Novial reformat difere tre poc de nor lingue. It
es regretabil que Sr. Ph. cela to a su letores por far les creder que
Ido es li labor colectiv de «linguistes» inter queles il plazza de
Beaufront, quel actet sempre contra li progresse (Vide Cosmoglotta august
1937, p. 65 e junio 1946, p. 19).




Li exposite historic de Sr. Philippe es tam contrari al veritá que yo
permisse me protestar ancor un vez; nam, quam di A. Grün «Quicunc es in
possession de un veritá have ne solmen li jure, ma anc li deve expander
it!» It es fals que li comité ha «completat» Ido in 18 reuniones.
Solmen li 5 ultimes esset consacrat al exámine de ti projecte til tande
ínconosset al assistentes, exceptet a de Beaufront. Yo have sub mi
ocules li protocolle, scrit per machine, del «Corrections adoptées dans
les séances du COMITE» (forsan li sol document
restant de ti memorabil judicie: It contene in tot 14 lineas,
modificationes de detallies, apen digni esser mentionat. Por ex.: proxim
adoptet vice prox printat in li projecte, cis vice sis, etc.

Yo anc have sur mi table li lettres adressat de Ostwald al Commission
permanente: null contribution de il pri li lingue self. Pri Jespersen il
contenat se per presentar un nov projecte «Eclecta» quel esset tam mal
que su autor self votat contra it! Li ameliorationes quel il proposit a
Ido reducte se a presc necos. (Vide li articul: O. Jespersen e E de
Wahl, in Cosmoglotta 1934, pg. 21), e ili ne mem es tam important quam tis
quel de Wahl proposit al Idistes, e pri quel tis-ci gratula se in lor
propagatives (Por ex. li prefixe des- vice mal-, usat in comensa).

Si Sr. Philippe persiste mantener li version idistic pri li orígine de
Ido, apoyante se sur li «Historio di Ido», de Jespersen, publicat in
1912, yo deve preciser que Jespersen personalmen, just ante su morte, ha
definitivmen dementit ti version oficial, specialmen in un lettre quel
il scrit me li 6.1.39 (Ti lettre posse esser submisset al dubitantes), e
in quel il scrit me in francesi:

____

... En 1907 Couturat en nous soumettant le project d'Ido a dit
expressément que l'auteur n'était ni lui-même, ni Leau, ni un membre
de notre comité. Dans les spécimens de vocabulaire (dactylographié) qui
accompagnaient la grammaire imprimée les mots étaient traduits aussi en
espagnol, et Couturat disait que l'auteur était une personne très
familière avec cette langue; il l'a dit d'une manière qui semblait
exclure la possibilité qu'il parlait de lui-même.footnote:[A remarcar li
astutie de Couturat quel, por alontanar tot suspection pri li identitá
del autor del projecte, fat creder que il esset hispano, durante que ni
il self, li ver autor, ni de Beaufront, li pseudo-autor, esset
specialmen hispan! Red.]

... Maintenant, adjunte Jespersen, je dois admettre que *vous avez
probablement raison dans votre supposition que Beaufront n'avait pas
assez de talent pour créer le projet; Couturat avait une tête
incomparablement supérieure et évidemment avait très peu de
scrupules* ...
____

Pos ti testimonie del ultim supervivente del Comité del Delegation,
testimonie quel su autor autorisat me publicar, it ne plu es possibil
invocar li nómine de Jespersen por mantener li mentie que de Beaufront
es li genie quel parturit Ido.




In li sam numeró del sam revúe, noi lee li nova del morte del old
Idistes Janis Rosé, lector in Riga, e Saint-Martin in Montréal. Sr.
Philippe fa memorar, quo es exact, que Saint Martin esset con Sr.
Beauchemin li unesim pioneros de Esperanto in Canada in 1905, poy de Ido.
Ambi redactet li esperantic revúe
«La Lumo», ma, adjunte nor confratre in Ido, «pro la obstineso dil
chefi esperantista qui ne volis supresar la literi chapelizita ili livis
la movado espista ed adheris Ido quik de la komenco»...

Tre interessant, ti explication, til quande on aprende que li principal
chef esperantistic quel fat morir La Lumo per su stupid «obstineso»,
su faruchi oposition a qualcunc supression de ti diábolic lítteres,
esset just...de Beaufront, a quel Sr. Philippe tressa tam mult corones
de flores in li sequent págines de su revúe!

Concernent li duesim redactor de «La Lumo», Sr Beauchemin, noi posse
adjunter que il ha adheret a nor movement, e que, malgré su 88 annus il
nu composi jolli poesies in Occidental, de queles noi va publicar li
unesim pezzes.

_Ric Berger_




## Pri li nómine de nor lingue

Li recent evenimentes politic e li division del munde in du sectores de
influentie (occidental e oriental) ha mettet nor propagatores de quelc
landes in delicat situation. It ha devenit desfacil nu parlar pri un
lingue de quel li nómine in cert landes evoca suspectiones in li circul
politic. Pro to nor Centrale ha recivet ti-ci mensus, precipue de
Tchecoslovacia, propositiones usar vice li nómine de Occidental ti de
Interal (=INTER/national Auxiliari Lingue).



Un altri colaborator francesi, propagat in li circules de levul, invia
nos, con li aprobation de pluri eminent Occidentalistes de su land, un
petition in quel il explica que mem si li vocabularium international es
essentialmen occidental, pro motives de oportunitá e por ne chocar li
Orientales e Russes it es preferibil ne tro marcar to in li nómine self
del lingue. Il proposi dunc usar por Occidental tot simplicmen li nómine
de Interlingue, sequet eventualmen de «Occidental» inter parenteses.

Ti demande va esser submisset al Comité del Union. Interim noi crede que
nequó impedi in facte usar «Interlingue (Occidental)», o mem solmen li
unesim parol, si to es plu bon por li propaganda, nam Interlingue es un
parol exact, format regularimen in Occidental, e Occidental es per definition
li ver interlingue, essent basat sur li maximum de internationalitá. Ti
solution, in omni casu, es plu bon quam Interal, de quel li sense deve
esser explicat al publica, nam it es composit de abreviationes secun li
mode american.

Per un stampe it es facil supercargar nor brochuras e propagatives con
li nómine de INTERLINGUE. Lu essential es conservar li unitá del lingue,
qualcunc mey esser li etiquette.

R.Bg.




## Un somnie realisabil



[verse]
____
Unvez in nocte
Yo ha revat
Que omni nationes
Ha se unionat.

Nu existe solmen
Un stat europan
Finit nu es
Li conflictes guerran.

Passar li frontieres
Ne es interdit
Pro que li barrieres
On ha abolit.

Li comercie cresce
Plu e plu,
Europa-pecunie
Vale partú.

In omni landes
On posse comprar
Li max bon merces
Sin doan payar.

Por abolir anc
Li pelmel lingual
On ha introductet
Un idioma neutral.

Un lingue comprendet
De chascun person
De occidental
Civilisation.

Pro to li autor
De ti ideal
Ha dat it li nómine
«Occidental».

Europa deveni
Un ideal-stat
Si bentost mi somnie
Es realisat.
____


_Octobre 1947 -- Rimastro._


## Quin mill additiones in un seconde!

Un old scientist, havent quam laboratoria un chambre in un ciec-strade
de Paris, tal es Louis Couffignal.

In 1937 Francisco Campos, assistente de Louis Couffignal, montet li
unesim machine a calcular, quel contenet 200 tubes e permisset
ínnumerabil calcules. Il dat a it li nómine de «Logabax». It esset
rapidmen superpassat del realisationes anglo-saxonic. Li machine del
professor Aiken, del Universitá de Harward, in 1941, quel pesa 40 tonnes
e fa 1000 operationes in un seconde; li Eniac, de 70 tonnes, constructet
in li comensa del guerre, capabil realisar 5000 operationes in un
seconde e quel fat, inter altris, li pluparte del operationes necessi
por fabricar li atomic bombe; in fine li Edvac, del Universitá de
Pennsylvania, quel realisat li sam combinationes, ma quel have sur su
precessores li avantage posseder un «memorie», quel permisse a it
retener 5000 númeres de deci ciffres.

Desde nu, omni possibilitás es apertet. Li calcules max complet es
resoluet in un fraction de seconde. Ne solmen li machine va calcular li
trajectorie de un projectil in li témpor quel il besona por atinger su
scope, ma it save ancor addir in un seconde 5000 númeres de deci
ciffres, multiplicar deci milliones de ti númeres in 6 hores. Mem li max
expert matematicos vell besonar pluri secules por obtener ti resultates.

Li rapiditá de ti machine es stupefant. Solmen 1/10000 de seconde es
necessi por addir du númeres de deci ciffres, e 1/500 de seconde por
multiplicar les.




## Al membres del Occidental-Union

Pro que noi recivet cartes de adhesion de membres queles ja esset
membres del Occidental-Union, noi informa omnes que un sol carte sufice.
Ili resta membres *til quande noi va reciver un scrit demission*, quel
posse evenir solmen li 31.12 del current annu. Ad-plu it ne es necessi
informar nos pri un reabonnament a Cosmoglotta. Omni abonnamentes departe del
1 januar. Tis queles abonna durante li annu recive li numerós ja aparit
del revúe. Central Oficie


## Association Por International Servicie (APIS)

153. HENTHORNE William, Baxters Lane 98, SUTTON, St. Helens, Lancs /
Anglia / laborero de fabrica / 1900 / A, Occidental 22.24.

200. AKERMAN, Herbert Douglas, 84 Fernleigh Road, Winchmore Hill,
LONDON, N 21, ANGLIA. Tecnic redactor / 1887 / A Occidental / filologie e
lexicografie de Occidental.

298. DONNOLT Spren, Windegate 9, ODENSE / DANIA / Instructor de lingues
/ Dan AGE sp. Occidental, F.I. / Occidental e A / mundal guvernament, social pb,
bellitá del landes

Un bon nova: SR. Dr. H. Nidecker, 27 Nullenweg, ARLESHEIM (Bld),
Svissia, ha benevolet prender sur se li preparation del Adressarium
1948. Noi ci mersia le cordialmen por ti important labor. Omni
corespondentie concernent li Adressarium, propositiones, suggestiones
posse esser misset le directmen.


## Cronica


### Anglia

Noticies pri Occidental aparit in li semanal equivalente del
del «Times» -- li SUNDAY OBSERVER -- de julí 13 e in li semanal
organe del cooperatives, REYNOLDS NEWS, de augest 3. Li LONDON TEACHER
organe del instructores de London, publicat un noticie pri IALA e Occidental in
su numeró de decembre 1947.

Sr. de Guesnet iniciat un important controverse in li LINGUIST e Sr.
Akerman continuat li propaganda por nor lingue per un excellent lettre.
Per ti du actiones li BOA vendit mult literatura.

Li comité del BOA convenit li 13 sept. e li 27 nov. Li nov secretario es
S.W. Beer, SALTOUN, NORHEADS LANE, BIGGIN HILL, KENT. On projecte un
excursion al dom de Sr. Beer a Pasca.

Aparit «International Memorandum» (Nro de nov. 1947), organe del
Britannic Occidental Societé, con un articul: The leaning tower of
Babel, e un litt cronica.


### Canada

Prof. Jean-Paul VINAY (Paris), professor in li Universitá de
MONTREAL, e membre del Comité de IALA fat du lecturas pri li question
del L.I. in un Club musical et littéraire in april, e li altri in li
M.I.T. de Cambridge, Mass (U.S.A.). Il exposit li conceptiones del
modern interlinguistica, inter queles ti de nor lingue.




### Francia

Paris: In li reunion de oct., Sr. Georges Aguiré fat un
improvisation in li variante C del lingue de IALA, tre proxim a
Occidental. In novembre, de batte: Esque li ruranes es profitatores? In
decembre, pro li bastamentes noi ne incontrat nos. In januar: esque noi
posse supresser 95% de nor besones? Noi havet li plesura haver con nos
nor yun britannic amico M.H. Holmstrom del etá de 13 annus 1/2, quel
aprendet sol Occidental e parla it tre fluentmen.

In Bordeaux, li gruppe del Amicos del L.I. 6, place Bourgogne, progresse
bon. In li presse aparit articules pri lingues international in li
socialistic diale Le Populaire, un de prof. Aurélien Sauvageot pri Basic
English, un de prof. André Mirambel pri Bilinguisme, in quel il parla
pri li lingues constructet e cita IALA e li simplificat lingues Basic.

L'Unique, de Orléans (septembre), insertet un long articul de G. Aguiré
pri IALA. -- La Vie Libre, naturistic mensuale de Avignon in decembre
insertet un articul de Sr. de Guesnet por Occidental.


### Germania

Nor gruppe in Stuttgart til nu reuni se chascun mensu.

It es tre desfacil propagar nor idé ci, pro que li homes ocupa se
generalmen pri altri plu proxim jacent cuidas, quo es comprensibil in li
hodial situation in Germania.

Nor cardinal efortie es ante omnicos aprender Occidental til perfection.
Adresse: Fritz Kleinbeck, Steinlestr. 10, STUTTGART-Sillenbuch,
Germania. USA-zone


### Italia

Li revúe Aetme Post, important mensuale filatelic international,
continua publicar un curse de Occidental in Occidental, con historiettes e
informationes pri li novitás filatelic, redactet del director de nor
Central Oficie, Sr. Lagnel. Grand interesse sequet ti iniciative. Un
altri revúe petit li sam colaboration por far conosser Occidental.

Sr. Giuseppe Bevilacqua, Pavullo nel Frignano, Italia, desira
traductiones in Occidental de litt ovres. Il itente editer un manual de Occidental
in italian e vole adjunter un antologie de divers autores.


### Svedia

Aparit li nro de februar del «Sved Occidentalist», Organe
del Sved-Occidental Federation. Li articul «Quo vu desira de vor
organisation» parla pri li desfacilitás del propaganda e exhorta su
letores ne lassar se decoragear.


### Svissia



Li «Neue Zürcher Nachrichten» del 22.12.47, signala in su
bibliografie li brochura de Dr. Haas: «Wieso ist Occidental die
endgültige Welthilfsprache». «Das Vaterland», altri grand diale
sviss, recense curtmen li Wörterbuch Occidental-Deutsch und Deutsch-Occidental de A.
Matejka.




In li Editoría de Chapelle, li complet Fundamental Vocabularium de
Occidental
es nu tippat e pret por li edition. Circa 10000 radicas es inregistrat,
quel, con lor derivates, genite circa 40000 paroles. Un vocabularium
geografic completa ti ovre quel exiget pluri annus de labor intensiv. It
besonat in tot 7 cadernes de 24 págines. Provisorimen li libre es
liverat con cadernes ne ligat.


### Tchecoslovacia

Li societé Federali editet un prospecte bon printat in tchec, explicant
li principies de nor lingue.

SKM, organisation del catolic yunité in CSR, ha introductet Occidental
in su programma quam un punctu cardinal.

Li movement supra-nominat va editer un revuette poligrafat
«Corespondentie», quel va esser dismisset a tis quel have interesse
por interrelater con nos e devenir nor colaboratores, consules,
traductores, informatores, etc. It va esser editet simultanimen anc in
Esperanto e talmen anc Esperantistes va vider Occidental. Ma por to noi
besona li apoy de omni activ occidentalistes de bon voluntá. Noi peti
omni interessates desirant reciver nor «Corespondentie» scrir nor
ínmediatmen, nam li tirage va depender del quantité de abonnatores.



Omni jurnalistes, litterates, etc., de vor land noi peti misser nos
interessant fotos, articules, informationes concernent religiones de
omni tendenties e specialmen del catolic circules. ON ha arangeat ja
mult discurses córam li catolic yunité pri interlingue Occidental. Li
studie del interlingue es introductet obligatorimen. Cristano-viageantes
in CSR comprendent Occidental va esser bon acceptat ci.

Noi va editer li sequent libres: «Complet grammatica de Occidental»,
de Jaroslav Podobsky, e «Li cantarium del national canzones tchec con
li notation musical». Si vu va misser nos libres de instruction editet
in vor land vu va reciver por li sam valore ti libres quam exchange.

Noi va editer anc adressarium por corespondentie e por interchange. Noi
besona mult adresses. -- Association del yunité catolic in
Tchecoslovacia

Vyrehradská 23, PRAHA II

Li Voce de Praha, de nov. e dec. 1947 oferta abundant informationes pri
nor movement durante li ultim mensus, ne solmen in Tchecoslovacia, ma
anc in altri landes. A notar li testimonie de Slaves quel asserte, pos
comparationes practic, que nor lingue es mult plu proxim a lor lingues
(tchec, bulgar, etc) quam Esperanto.



****

Un passante in statu de ebrietá aborda un old dama in li strade:

-- Esque vu posse, il explica con mult desfacilitá, dar me li adresse
del liga antialcoholic?

-- Vu desira, sin dubitá, inscrir vos, mi brav mann?

-- No! no!, yo vole demissionar!

****




## Bibliografie

LI CANALETTES DEL PALUDE: Mettente in practica con su scoleros li nov
procede del printeríe in li scol, nor confratre Sr. Roux havet li
excellent idé reunir li contributiones litterari de su yun eleves (8-10
annus) in cadernes ilustrat de linogravuras, interessantissim per lor
naivitá. Sur li lateral págine Sr. Roux ha traductet ti charmant
compositiones infantin in Occidental. Noi recomanda a nor letores demandar ti
cadernes, contra 4 response-cupones che Sr. Roux, instructor, COULON,
Deux-Sèvres, Francia.

Li ultim nro de «Interlinguistic Novas», organe del Occidental-Societé
de Francia (sept.-oct 1947) esset specialmen rich in documentes e
informationes. On posse obtener it anc che Sr. Roux.

Li «CORRESPONDANCE INTERSCOLAIRE», Nro 32 del «Editions de l'Ecole
moderne française» (in Cannes, Alpes-Maritimes) publica un tre
interessant articul de su chef-redactor, li conosset pionero del nov
pedagogie, pri li desfacilitás del corespondentie scolari inter li
diversi landes, pro li «barriere del lingues». Il fa memorar que ante
li guerre du grand militantes esperantistic, Sres Boubou e Bourguignon,
mort in deportation in Germania, hat usat Esperanto por ti scope. Hodie
du lingues es usat practicmen: Esperanto e Occidental; il proposi usar
les paralelmen e da por chascun li adresse de un representant. Por
Occidental es designat Sr. Roux, instructor in Coulon (Deux-Sèvres)
FRANCIA.




## Cosmoglotta in 1948

Durante li passat annu li redactores de nor revúe ha esset supercargat
pro lor professional labor e li edition de du lexicos. In plu li
Institute Occidental, pro li sempre augmentant movement, ne posset
executer, pro manca de auxiliatores, sempre in just témpor omni necessi
labores. Nu li situation va ameliorar se e nor revúe va aparir
regularimen.

Regretabilmen, in 1947 noi ne ha posset editer plu quam 2 numerós
printat: li enorm augmentation del custas de printation e li
desfacilitás transferter li credites queles acumula se in cert landes
esset li causes pro queles noi restat prudent in expenses. Tamen aparit
12 num. in 1947. In 1948 noi projecte far aparir 8 numerós A e 4 numerós
B. Li printation per Offset va permisser nos inrichar chascun numeró con
dessines, musica, forsan mem fotos, etc.

Benque li custas de printation ha augmentat 5 vezes tis de ante li
guerre li abonnament restat li sam. Con regret noi es fortiat elevar
ho-annu ti abonnament a sviss Fr. 8.—, includet li contribution al
Occidental-Union.



Editor responsabil: Fred Lagnel, CHAPELLE-VD, SVISSIA

Chef-redactor: Ric Berger, prof., MORGES, SVISSIA




# Cosmoglotta A 136 (mar 1948)

OFICIAL MENSUAL ORGANE DEL OCCIDENTAL-UNION

ALF. MATEJKA:

AUTONOMIE E REGULARITÁ IN LI LINGUE INTERNATIONAL

Numeró special

Redaction e Administration:

INSTITUTE OCCIDENTAL

Chapelle (Vd) Svissia

Nr 136 Serie A MARTE 1948


## Colectiones de Kosmoglott e Cosmoglotta

Li ancian annu-series de KOSMOGLOTT e de COSMOGLOTTA constitue un tresor
ínexhaustibil pri li Occidental-movement e li developation de nor
lingue. Omni interlinguistes queles desira posseder ti rari e secur e
preciosi fontes de documentation have li max grand avantage comprar tam
mult annu-colectiones quam possibil.

In facte, li annu-series de 1922 til 1926 (Kosmoglott) es nu quasi
íntrovabil e solmen quelc privilegiates va haver li chance constituer li
complet colection de nor oficial organe. Por exemple, ho-moment, li
Institute Occidental have solmen *un* complet colection 1922-1926 de
Kosmoglott.

Anc pluri annu-series de Cosmoglotta es quasi exhaustet, por exemple tis
de 1927 til 1933, e anc un cert númere de numerós de Cosmoglotta serie
B; regretabilmen pos poc témpor noi ne plu va posser liverar les.

Vi li actual valore del annu-series de Kosmoglott e Cosmoglotta:



KOSMOGLOTT:

Annu -- Cadernes -- Precie sv. Fr.

1922 -- 10 -- 50

1923 -- 6 -- 30

1924 -- 3 -- 15

1925 -- 4 -- 20

1926 -- 6 -- 30

COSMOGLOTTA

Annu -- Cadernes -- Precie sv. Fr.

1927 -- 6 -- 11

1928 -- 11 -- 11

1929 -- 11 -- 11

1930 -- 6 -- 9

1931 -- 6 -- 8

1932 -- 6 -- 9

1933 -- 6 -- 9

1934 -- 8 -- 6

1935 -- 10 -- 8

1936 -- 10 -- 8

1937 -- 13 -- 10

1938 -- 12 -- 10

1939 -- 9 -- 9

1940 -- -

1941 -- 4 -- 2

1942 -- 12 -- 5

1943 -- 12 -- 5

1944 -- 12 -- 5

1945 -- 12 -- 5

1946 -- 12 -- 7

1947 -- 12 -- 7

1948 -- 12 -- 8

1. Complet colection 1922-1926 de KOSMOGLOTT: sv. Fr. 160.— (si
liverabil)

2. Complet colection 1922-1947 de KOSMOGLOTT e COSMOGLOTTA: sv. Fr.
350.— (si liverabil).

3. Separat numerós de Cosmoglotta A: Fr. 0.80, Cosmoglotta B: Fr. 0.40,
Kosmoglott, precie secun li stock.

4. Null rabatte es concedet por li annu-series o li separat numerós de
Kosmoglott o Cosmoglotta, ma li expedition es sempre fat afrancat.

5. Noi sempre compra ancian numerós de Kosmoglott e numerós de
Cosmoglotta ante 1934, ma solmen exemplares nett e ínmaculat. Ples
demandar oferta de precie. Inviar nequo sin convention. Tamen noi
premersia ja omni generosi donatores queles va inviar nos exemplares
gratuitmen.

6. Un insistent petition: Ples nequande destructer old numerós de
Cosmoglotta. Si vu ne desira conservar les, ples retromisser les al
administration: Vu va far it un servicie e in sam témpor auxiliar li
edition de nor revúe.

Administration de COSMOGLOTTA




## Autonomie e regularitá in li lingue international

In nró 134 de COSMOGLOTTA (ed. A pág. 19) yo atraet li atention del
letores a un nov ovre interlinguistic, «VIJF KUNSTTALEN», scrit de un
esperantist nederlandesi, Sr. W.A. J. Manders de Venlo.

Pos har substrecat, quam it convene, li scientic objectivitá quel
manifesta se in ti ovre, yo anunciat mi intention discusser in quelc
articules ulteriori li fundamental objectiones de Sr. Manders contra
Occidental. Li unesim de ti articules esset publicat in COSMOGLOTTA B
nr. 94 sub li titul «Autonomie e Naturalitá in li L.I.». Yo ocupat me
in it pri li misinterpretation del conceptiones fundamental de E. de
Wahl pri li scope del mundlingue e yo exposit li vis-punctu
occidentalistic pri li ortografic problema. Li sequent articules va
esser consacrat al question del derivation. It semblat me util profitar
ti ocasion por far un specie de resumate de omni argumentes queles
milita in favore de nor tese. Noi constata in facte que li importantie
del problema «autonomie o naturalitá» sembla crescer con li progresses
del modern interlinguistica. Sr. H. Jacob consacrat a it un númere
apreciabil de págines in su du libres «On the choice of a common
language» e «A planned auxiliary language» e anc li linguistic stab
de IALA esset confrontat con li sam problema.

Pro practic motives noi presenta li materiale in un sol caderne, vice
disperser li exposite in pluri articules.


### Li objectiones de Sr. Manders

Por bon situar li problema, yo deve comensar per citar quelc selectet
passages ex li libre de Sr. Manders queles ilustra li punctus in
discussion:




[quote,,pag. 198]
____
Ci on deve támen posir se li question: «Esque li
conception de De Wahl responde a rational criteries?» ... Su tot sistema
presuposi li conossentie de adminim un lingue romanic. Ti qui vole
expresser se in Occidental ne posse usar li existent afixes secun su
propri arbitrie: il deve usar li precis afixe quel permisse formar un
internationalmen conosset parol o quel ducte a un derivate con romanic
aspecte. ... It es totvez ver que Occidental oferta solmen rar
possibilitás de individual parolformation. Si on departe del vispunctu
que li lingue international va, plu tost o tard, far li aprension de
foren lingues superflui por mult persones -- e to es anc il conception de
De Wahl -- tande to significa que in future multes va dever aprender li
vocabularium
de Occidental con omni su composites e derivates presc in li sam maniere
in quel ili deve nu aprender li derivates francesi e hispan. It es ver
que mem in ti casu Occidental vell maner ancor mult plu facil quam li
vivent lingues, mersí al relativ regularitá del derivationes e al facil
grammatica, ma por tis queles ne posse apoyar se sur li lingues romanic,
li sistema de derivation de Occidental va esser inferiori in facilitá a
ti de Esperanto e Ido; concernent su possibilitás de aplication it es
mem inferiori a Volapük.
____

[quote,,pag. 80]
____
Occidental have quam cardinal caracteristicum que it ne
tende, quam li altri lingues international, vers absolut regularitá. To
vale tam por li grammatica quam por li derivation. TI ultim es adplu
caracterisat per li existentie de un grand númere de afixes de queles
pluri have plu quam un function, durante que li sam function es sovente
expresset per pluri afixes. Plutost quam etablisser un ver sistema de
derivation, De Wahl provat trovar regules queles vell permisser li
reciver derivates internationalmen conosset quam regularimen format
Occidental-paroles. «Electricitá, salvation, executor, expedition,
action, tolerantie, serpentine, Argentinia, fripon, spion, patron» es
ne solmen regulari derivationes occidentalistic, ma adplu paroles queles
es incontrabil sub li sam formes in lingues national. E to es por De
Wahl lu essential.
____

[quote,,pag. 351]
____
On ne posse ne admirar li sistema de De Wahl quel resuma in
quelc relativmen simplic regules li tre complicat mecanisme de
derivation del lingues romanic. Ma quantcunc ingeniosi es ti sistema, it
have poc practic valore. Durante que in Esperanto e Ido on posse self
formar li derivates per li unic auxilie del rason o del leges del
analogie, ti sam possibilitá es excludet in Occidental. In ti lingue un
derivate es corect solmen si it coincide in su aspecte exteriori con un
forme romanic. Li scope es dunc sempre crear un parol quel on ja conosse
per su forme. Ti qui vell basar se unicmen sur li sense del radicas e
del afixes, vell ínmancabilmen crear paroles quam «militariatu,
afabileríe, esperore, povrificar, capitalario, liberie, mortantie,
comensation», formes queles es omnes teoricmen corect, ma malgré to
fals. Qui ne conosse romanic lingues es fortiat aprender omni derivates
quam si ili vell esser radicar, benque in veritá li regulari formation
facilisa considerabilmen li aprension. Por li activ usation del lingue
ti total dependentie del romanic lingues forma un seriosi obstacul. De
altri látere it es just aconosser que to considerabilmen facilisa li
comprension por tis queles conosse ti lingues. Un intelectuale totmen ne
besona conosser Occidental por posser comprender ínmediatmen alquel
textu in Occidental. On posse dir lu sam ni pri Esperanto ni pri Ido.
____



In li ocules de Sr. Manders, li situation sembla dunc esser li sequent:
de un látere un sistema (Esperanto) quel es ni tam natural ni tam
international quam Occidental, ma quel oferta li avantage esser
extremmen simplic e regulari in su parolformation; de altri látere un
sistema (Occidental) quel es absolut international, ma u ti
internationalitá es obtenet ye li detriment del regularitá e facilitá de
aplication del regules de derivation. Li facilitá de Esperanto es
obtenet per li clarmen definit e univoc sense del elementes derivatori:
li sense de un notion composit (parol derivat) resulta sempre logicmen
ex li senses combinat del elementes isolat. Li sfere de aplication del
afixes es practicmen ínlimitat. In revancha, li desfacilitá de
Occidental es debit al multisensitá del afixes: un parol derivat es
corect solmen si it es conform al internationalitá, e solmen li romanic
popules save electer ex li quantité de afixes disponibil tis queles
efectivmen producte li internationalitá del forme derivat. It manca dunc
al sistema de derivation de Occidental li autonomie quel caracterisa li
metodes de parolformation in Esperanto e Ido.


### Anc Occidental es autonom

Nu, it es certmen un exageration afirmar que li sistema de derivation de
Occidental es caracterisat per un total manca de autonomie. Noi posse
mem posir quam principie que un parol corectmen format secun li regules
de derivation docet in nor grammaticas deve esser considerat quam just
mem si it ne coresponde al forme international sub quel on customa
trovar it in li lexicos. Yo ne vide, por ex., in li nómine de quel
principie on vell posser condamnar li paroles «militariatu, povrificar,
comensation» queles Sr. Manders cita quam íncorect.footnote:[Per un
ironie del fate, Sr. Manders sembla har haustet su exemples
ex li critica de Occidental quel yo self publicat ca. 15 annus ante nu
in mi articul «Ido e la logiko» («Progreso» X 93). Ma desde 1933 yo ha
evoluet quam anc Sr. Manders va ínevitabilmen evoluer e to probabilmen
in minu mult témpore quam yo.]
In céteri ti
possibilitás de misformation es minu frequent quam on vell posser
suposir a prim visu. Por exemple: qui va formar li parol «capitalario»
quande noi have un derivate «capitalist» de quel li internationalitá
include omni lingues de Portugal til Russia? Poy noi save que in
Occidental on distinte inter afixes productiv e ínproductiv. Li sufixes
ínproductiv es tre poc (-est, -il, -id, -escer, -icar) e on generalmen
aprende li derivates «tot fat» vice formar les self, quam on anc
aprende in Esperanto sin derivar les (pro que on ne posse) paroles
finient in -mento, -enco, -anco, -oro, -uro, -ara, -ara etc. etc.)
durant que ili forma in Occidental regulari derivates.



Li afixes productiv have in Occidental practicmen li sam possibilitás de
ínlimitat aplication quam in Esperanto. Nequó impedi nos dir
equita-t-osi, malgré que F have _équitable_ E H _equitativo_. Noi
forma sin hesitar «ludette, plorada, substantival, pruntation, credaci,
perdibil, leonello, musicastro, plumallia, tassade, sucrage, glotton,
stridore, hesitatori, successosi, flexura» etc. etc. sin questionar nos
esque ti paroles es international o ne. Ma mem quande ili efectivmen ne
es international, ili malgré omnicos nequande have ti aspecte artificial
quel caracterisa li pluparte del derivates in Esperanto e Ido. Ili
sempre representa formes queles anc li vivent lingues vell har posset
producter per lor propri medies. E in facte un grand quantité de
derivates in Occidental, quam por ex. «toleration, transportation,
mordaci, malessere, recivement», queles vell posser semblar ínnatural por
un francese, have lor exact equivalente sive in anglesi, sive in italian
o hispan e es pro to considerat quam perfectmen natural del concernet
popules.


### Esque vermen Esperanto es plu facil?

Noi vole támen francmen aconosser que monoglottes parlant un lingue
ne-romanic posse efectivmen in cert casus esser seductet a formar
derivates queles, benque teoricmen possibil, támen ne corresponde al
formes queles li internationalitá imposi quam directiv in li usation del
lingue. Si noi reducte li critica de Sr. Manders a ti precisi casus, noi
deve aconosser que it es rect. Ma... e nu veni li grand question: ESQUE
REALMEN LI SAM DESFACILITÁ NE ANC EXISTE IN ESPERANTO? Esque vermen
Esperanto es un lingue autonom in ti sense que chascun notion posse
esser expresset por talmen dir automaticmen e sin erra possibil mersí al
unic auxilie de bon selectet afixes con clarmen definit sense? Esque li
logic analise quel li usator de Esperanto deve far por trovar in chascun
casu li exact combination de radicas e afixes queles coresponde al idé a
expresser es realmen accessibil anc al «hom del strade», i.e. a ti
specie de clientes a quel Esperanto pretende just dedicar su particulari
cuidas?




Pri to noi es ja del comensa assaltat de un seriosi dúbite. Si li
afirmationes de nor adversarios concernent li excellentie de lor sistema
de derivation vell esser ver, quel beson vell ili tande haver por editer
spess vocabulariums, quam ili existe in Esperanto e Ido? Un bon
grammatica e un simplic radicarium vell dever suficer por omni besones.
Quel beson on vell haver por indicar in li lexicos anc omni derivates,
si tis-ci posse esser tam facilmen format ex li radicas mersí al
ínsuperabil principie de «autonomie» quel presidet al elaboration del
regules de «vortfarado» in Esperanto? Ho vé, ti tant laudat facilitá
del sistema de derivation aparentmen ne existe, nam li max complet
grammatica de Esperanto, a saver li «Plena Gramatiko» de Kalocsay e
Waringhien (ca. 500 págines!) es ancor ne sat complet por explicar omni
misteries del esperanta «vortfarado»
e ancor minu por far superflui li spess lexicos. In contrari! In su
recension del duesim edition del aludet grammatica, li excellent
esperantist Lanti plendi amarimen (Sennacieca Revuo 10.5.1939) que li
esperantistes possede nu «tro plenan gramatikon, dum mankas sufiĉe
plena vortaro!»

In veritá li sam «desfacilitás» queles li esperantistes critica in
Occidental existe in mem plu alt gradu anc in Esperanto. Ili es solmen
de un altri specie. Noi va demonstrar to per un metodic exposition del
factes.


### Li multisensitá del afixes in Esperanto

On reprocha a Occidental que it manca a su afixes ti unisensitá quel
caracterisa li sistema de derivation in Esperanto e quel es assertetmen
li cardinal factor por li facil aprensibilitá de ti lingue. Or li veritá
fortia nos constatar que ti sam multisensitá existe anc che li afixes de
Esperanto. Vi quelc exemples:

-ADO:: 1. action (_skribado_), 2. durada (_irado_), 3. repetition (_pafado_).

-AĴO:: 1. alquó concret (_skribaĵo_), 2. concret resultate de un action
(_konstruaĵo_), 3. materiale (_lignaĵo_), 4. cose comestibil (_porkaĵo_),
5. maniere de acter (_azenaĵo_).

-IDO:: 1. filio de ... (_reĝido_), 2. yun nascete (_ĉevalido_), 3.
descendentes (_levidoj_), 4. indigeno (_Kanaanido_), 5. epigone (_Homeridoj_).

-ISMO:: 1. doctrine (_budhismo_), 2. movement (_vegetarismo_), 3. maniere de
acter (_kanibalismo_), 4. sistema (_ĵurnalismo_), 5. maladiv tendenties
(_alkoholismo_), 6. idiotismes (_latinismo_).

-ANO:: 1. membre (_komitatano_), 2. logiante (_urbano_), 3. adepte
(_Lutherano_), 4. apartenent a ... (_familiano_).

-EMA:: 1. inclinat a ... (_dormema_), 2. possent (_eksplodema_), 3. sub li
dangere de ... (_mortema_).

EK-:: 1. comensa de un action (_ekiri_), 2. subit action momentan (_ekbati_).

RE-:: 1. retro (_reveni_), 2. denov (_revidi_).

EL-:: 1. movement ad éxter (_eliri_), 2. selection (_eltrovi_), 3. aquisiter
alquó desirat (_elflati monon de iu_), 4. manifestar per alquó (_elparoli_),
5. crear per (_elpensi_), 6. extender in li sense del longore (_eglatigi_),
7. plen, exhaustiv (_elkreski_), 8. posser far til li fine (_elporti_
= occidentalistic «suportar»). 9. til ínusabilitá, desaparition (_eluzi_).

Yo pensa que ti exemples (haustet ex li _Plena Gramatiko de Esperanto_ de
Kalocay-Waringhien) sufice por monstrar li ver caractere del monosemie
aplicat in Esperanto. It va esser desfacil afirmar que li diferenties de
sense es minu grand in Esperanto quam in Occidental.




### Un exemple instructiv

A ti unesim obstacul adjunte se ancor altres. It va esser max bon far
preceder lor exposition de un exemple ilustrativ:

Lass nos suposir que yo ha aprendet li radica _brul-_ in Esperanto e que
yo prova derivar de ti radica li tot familie de paroles. Armat per li
regules de derivation yo comensa per formar corectmen li sequent serie
de paroles:

====
_bruli_ (brular), _bruliĝi_ (arder), _ekbruli_ (accender), _ekbruliĝi_
(inflammar se), _malbruli_ (extinter), _malbruliĝi_ (extinter se).
====

Ma per hasarde yo incontra ti sam radica in li lexico e constata que
durant que yo tractat li verbe quam transitiv, it in realitá have un
sense íntransitiv. Ti decovrition totalmen destructe mi bell serie de
derivates e yo hasta corecter it. Quam nov resultate yo recive li
sequent serie:

====
_bruli_ (arder), _bruligi_ (brular), _ekbruligi_ (accender), _ekbruli_
(inflammar se), _malbruli_ (extinter se), _malbruligi_ (extinter).
====

To sembla corect, ma ho vé, mi tribulationes ancor ne es finit. It
monstra se que on ne di _malbruligi_ in Esperanto. On have por ti notion
un special radica, a saver estingi. Li corect serie es dunc:

=====
_bruli, bruligi, ekbruligi, ekbruli, estingi, estingiĝi._
=====

Ma li possibilitás de autonom parolformation per to ancor ne es
exhaustet. Si li situation vell har esset invers, i.e. si yo vell in
prim har aprendet li radica esting e ignorat li radica brul, yo vell tot
naturalmen har comensat li serie de derivates per:

====
_estingi, estingiĝi, malestingi, malestingiĝi, ekmalestingi,
ekmalestingiĝi,_
====

si yo vell har considerat li verbe estingi quam
transitiv, e per

====
_estingi, estingigi, malestingi, malestingigi, ekmalestingi,
ekmalestingigi,_
====

si yo vell har considerat it falsmen quam íntransitiv.

In resuma, li regules de derivation in Esperanto permisse teoricmen li
sequent serie de paroles:

====
_bruli, bruligi, ekbruligi, ekbruli, estingi, estingiĝi, bruliĝi,
ekbruliĝi, malbruli, malbruligi, malbruliĝi, estingigi, malestingigi,
malestingiĝi, ekmalestingi, ekmalestingigi, ekmalestingiĝi._
====

Ex ti 17 teoricmen possibil derivates, solmen li 6 unesimes es corect;
li 10 altres es falsmen format.

On tro facilmen oblivia que li _vortfarado_ in Esperanto totalmen ne
es tam simplic e automatic quam on vale far nos creder. Por que un
Esperanto-derivate mey esser corect, pluri preconditiones deve esser
plenat queles yo va enumerar e curtmen comentar in li sequent lineas.




## Li intricacitas del _vortfarado_ in Esperanto



1. Li conossentie del radica ne sufice in Esperanto por posser formar
corectmen li derivates. It es necessi saver esque ti radica es
substantival, adjectival o verbal. In Occidental, noi deriva ex li du
substantives «brosse» e «péctine» li verbes «brossar» e «pectinar» e li
afere es liquidat. Anc in Esperanto noi forma li derivates _brosi_,
_brosado_ ex li substantive _broso_. Ma por posser far to noi deve saver
*in prim* que _bros-_ in Esperanto have un sense substantival. E to ne
es tam self-evident, nam ti sam Zamenhof quel dat un sense substantival
al radica _bros-_, tracta in revancha li radica _komb-_ (péctin-) quam
verbal. On dunc ne posse dir secun li exemple de _bros-_: _kombo_
(péctine), _kombi_ (pectinar), _kombado_ (pectination), ma on deve derivar:
_kombi_ (pectinar), _kombo_ (pectination), _kombilo_ (péctine). Un altri
exemple: Si on ne save *in antey* que li radica _varb-_ have *in se
self* un sense verbal o substantival, li resultates del derivation va
esser totalmen diferent. In li unesim casu noi vell reciver: _varbi_
(recrutar), _varbo_ (recrutation), _varbito_ (recrute); in li duesim casu li
serie vell esser: _varbo_ (recrute), _varbigi_ (recrutar), _varbigo_
(recrutation).

2. It ne es desfacil divinar que _brul-_ have in se self un sense
verbal e pro to li desfacilitá mentionat in supra ne existe por ti
radica. In revancha, li caractere verbal del radica in question fortia
li usator distinter inter sense transitiv e íntransitiv, nam de ti
distintion depende li corect o íncorect formation del derivates. Or, Sr.
Manders self aconosse francmen que ti necessitá constantmen distinter
inter verbes transitiv e íntransitiv, junt con li desfacilitá saver
precisimen de omni verbes esque ili es in facte transitiv o íntransitiv,
constitue un del max grand obstacules por li corect usa del lingue. It
existe, secun Sr. Manders, poc persones queles save usar li sufixes -ig
e -iĝ corectmen. Mem expert esperantistes usa les sovente in fals
maniere. E li cúlmine del malchance es que ti du sufixes, queles
conditiona li just formation del derivates secun li sense (transitiv o
íntransitiv) del radicas, es just inter li max important e max
frequentmen usat.

3. Noi have in Esperanto un comod medie por indicar li contrarie, a
saver li prefixe _mal-_ (_granda-malgranda, fermi-malfermi, nova-malnova_
etc.). On vell pensar que nequó es plu facil quam aplicar un prefixe con
un tam clar e ínequivoc sense. Regretabilmen it es tal solmen sur li
papere, nam it ne sufice conosser ti prefixe: quam monstra li exemple de
_malbruli_, on deve ancor saver in quel precisi casus on posse usar it
e in queles ne. In facte, it existe in Esperanto un grand serie de
antonimes queles ne es format per li prefixe _mal-_, ma es expresset per
special radicas: _kuraĝa -- tima; tiri -- puŝi; komenci -- fini; morti -- vivi;
preni -- doni; perdi -- trovi; ridi -- plori; konfesi -- nei; amuzi -- enui;
konverĝa -- diverĝa; konkava -- konveksa_ etc. etc. Si li aprensor ne have li
certitá que un afixe con un tam clarmen definit sense posse esser usat
sin restriction, a quo servi alor ti bell «autonomie» in li
_vortfarado_ de Esperanto?

Ti incertitá pri li corectitá del Esperanto-derivates extende se anc a
formes queles es grammaticalmen ínreprochabil. Li reproche quel on fa a
Occidental retorna se contra Esperanto, nam anc in Esperanto on posse
formar derivates queles, benque teoricmen corect, támen ne coresponde a
tis queles li usa ha consacrat quam genuin Esperanto-paroles.

Pro quo, por exemple, ne dir _ŝraubo-turnilo_ vice _ŝraubilo_, si on
anc di _korko-tirilo_? Pro quo ne _ŝipejo_ vice _haveno_, si on anc
posse dir _aŭtomobilejo_ vice _garaĝo_? Si _vagonaro_ sta por tren,
esque alor _tegularo_ e _foliaro_ vell esser minu corect quam
_tegmento_ e _libro_? Pro quo ne _herbaro_ vice _herbejo_, _predikejo_
vice _preĝejo_, _preĝejeto_ vice _kapelo_ e _mortintejo_ o
_enterigejo_ vice _tombejo_? etc. etc.


## Li _vortfarado_ e li «hom del strade»

Por facilisar li aprension del lingue, Esperanto reducte li númere del
radicas a un minimum e recurre a su sistema de derivation por expresser
un grand númere de notiones por queles omni lingues vivent usa special
radicas. Ti sistema de derivation permisse mem expresser cert notiones
fundamental per li artificial combination de afixes inter se. Ti
possibilitá es unic in Esperanto e on posse considerar it con bon jure
quam li triumf del principie del autonomie in li dominia del derivation.
Ma just ta monstra se li congenital ínaptitá de ti principie quam factor
de facilitá in li practic aplication del lingue. Yo professe un cert
admiration por li ingeniositá del autores esperantistic queles excelle
in li creation de nov paroles, unicmen basat sur li presc ínlimitat
possibilitás quel oferta li sistema de derivation de Zamenhof. Ma ti
admiration ne successa dupar me pri li practic valore del metodes usat.
Yo defia quicunc pruvar que íninstructet persones (queles Esperanto ya
just considera quam li max important parte de su clientela) es vermen
capabil formar self, per li unic auxilie del regules de derivation ti
bell serie de «autonom» derivates queles noi incontra tam sovente in
li production litterari esperantistic. Yo cita in hasarde: _kunulo,
almiliti, arigadi, obligi, falkuŝigi, elingigi, pliulo, kontraŭulo,
alakvigi, onigilo, alaĵo_ etc. Yo incontrat in textus esperantistic li
expression _ŝtono de falpuŝiĝo_. Nequande yo vell har esset capabil
constructer self un tal monstru. Solmen per un hasarde yo decovrit que
it sta por F _pierre d'achoppement_, G _Stein des Anstosses_ e
ancor hodie yo es íncapabil explicar me li processe analisatori quel ha
ductet a ti expression.

Nequande un francese vell esser capabil formar li parol _memstara_, nam in
su propri lingue ti nation es expresset per special radicas e null logic
analise vell ducter le a selecter li radica _star-_ por formar ti parol.
Ti-ci ne es altricos quam li litteral traduction del R
_samostayatelny_ quel noi retrova sub li sam forme in G
_selbständig_ e Ned. _zelfstandig_.



It es dunc anc solmen un slavo o germano quel vell eventualmen posser
haver li idé reproducter ti notion per li sam medies queles il usa in
su propri lingue matrin. Ma to genite un altri, tre grav dangere.
Vidente con quel facilitá Zamenhof transposi in Esperanto derivates
tipicmen slavic e germanic, sin ocupar se pri li logic analise (cf.
anc _elrigardi = aussehen; elparoli = aussprechen;
allasi = zulassen, eldono = Ausgabe_ etc.), il va esser
seductet usar ti comod medie anc in altri casus e derivar por ex.
_surkapti = auffassen; surdoni = aufgeben; subtenado =
Unterhaltung; antaŭtiri = vorziehen, elvolo = Ausflug_
etc.

Resumante lu exposit in supra, yo constata que ti assertet superioritá
de Esperanto es ínexistent, nam it ne es possibil formar li derivates
corectmen sin constantmen consultar li lexico.


### On deve consultar li lexico

por saver

[loweralpha]
a. esque un dat radica es substantival, adjectival o verbal,

b. esque un dat verbe es transitiv o íntransitiv,

c. esque un dat notion posse efectivmen esser format per derivation o
esque it es traductet per un radica autonom.

A to on posse adjunter que

[«loweralpha», start=d]
. Mem ta u Esperanto producte li besonat notion per li regules de su
sistema de derivation, li aprensor es ancor fortiat consultar li lexico,
nam in li majorité del casus queles concerne tipic Esperanto-derivates,
li possibilitás de autonom formation excede li capabilitás analisatori
ne solmen del poc instructet persones, ma mem de un grand parte del
intelectuales. Li labor de analise necessi es tam grand que anc por ili
li consultation del lexico es li plu curt via.

A to on va forsan responder que mult esperantistes, mem poc instructet,
fini per mastrisar li lingue in maniere tre satisfant pos un plu o minu
long periode de practica. To sembla pruvar que li sistema de derivation
in Esperanto ne es tro desfacil.

To es just, ma li explication es facil. Li esperantistes totmen ne perdi
lor témpor por formar self, con li auxilie del regules grammatical, li
derivates queles ili beson. Ili fa exactmen to quo on reproche a
Occidental, i.e. ili aprende li derivates *tot fat*, haustente les
sive ex li lexicos, sive ex li letura o li conversation. E TO ES TRE
NATURAL, NAM TO ES LI UNIC METODE POSSIBIL POR APRENDER UN LINGUE FOREN,
NATURAL O ARTIFICIAL. E it es certmen ne Sr. Manders qui va contradir me
in ti punctu, nam il aconosse self ti facte tre francmen in su libre,
sin adveter traer ex it ti conclusiones queles logicmen resulta ex ti
state de coses. Quelc citates va monstrar to:



[quote,,pag. 149]
____
it es anc a remarcar que in li majorité del casus on ne
sempre forma li derivates denov; on prunta les ex li lexico o on ha
incontrat les durant li letura o li conversation e seque les poy
conscientmen o ínconscientmen. Li majorité del esperantistes aprecia ne
tam mult li possibilitá formar li derivates autonommen, quam li comoditá
per quel ti derivates posse esser analisat e rememorat. In general, on
recurre a autonom derivationes solmen quande it existe por to un special
necessitá.
____

[quote,,pag. 191]
____
Nequí studia un vocabularium e certmen ne por aprender li
pronunciation; por li max multes li letura constitue li unic o adminim
li cardinal medie por familiarisar se con li lingue artificial.
____

[quote,,pag. 343]
____
In realitá li derivation in Esperanto es basat precipue sur
imitation. Li manuales cita un cert númere de exemples e apoyante se sur
tis-ci, on forma self novi derivates. Li facte que analogie lude un plu
grand rol quam reflectiones rational es ilustrat per li natura del max
frequent erras in li aplication del lingue. It ne existe un absolut
uniformitá in li aplication del regules de derivation, ne mem che li max
bon autores del lingue.
____

It es dunc etablisset que li sistema de derivation de Esperanto ne
oferta plu mult avantages quam ti de Occidental, nam it ne líbera li
aprensor plu mult del necessitá recurrer al lexico, quam to eveni in
omni altri lingues. Li sol facilitá quel it oferta es que it furni un
comod medie por analisar li derivates queles li aprendentes hauste tot
fat ex li letura. Ma ti facilitá existe anc in Occidental e yo audacia
asserter que in ti punctu Esperanto es mem íncontestabilmen inferiori a
Occidental. Li derivates in Esperanto es in mult casus absolut
arbitrari, nam ili ne sempre es li producte de un logic analise de lor
sense; ili ha esset creat del prominent scritores esperantistic e ha poy
esset colectet in li lexicos. Ma nequó pruva que li formes proposit de
ti scritores es li max bon, ni mem li sol possibil. Secun li
constatation de Sr. Manders self, ti absolut uniformitá in li aplication
del regules de derivation, quel vell teoricmen dever resultar
automaticmen del principie de autonomie, ne existe in Esperanto. Ne mem
che li max bon scritores. Quel vell esser li resultate si on vell lassar
chascun aprensor líber formar self li besonat derivates?

In Occidental, in contrari,


### Li principie del internationalitá




furni in li majorité del casus un rocc-solid fundament por li selection
del just afixes. Null beson rupter se li cap, pro quo on deve dir
_interpreto_, ma _kronado_ (interpretation, coronation); _laboratorio_, ma
_dormejo_ (laboratoria, dormitaria); _sakramento_, ma _movado_ (sacrament,
movement); _registaro_, ma _ornamaĵo_ (governament, ornament),
_ekskluziva_,
ma _puŝiĝema_ e _instrua_ (exclusiv, impulsiv, instructiv); _aktoro_, ma
_senatano_ (actor, senator); _instruisto_, ma _triumfanto_ (instructor,
triumfator);
_civilizi_, ma _realigi_ (civilisar, realisar); _poroza_, ma _dorna_ (porosi,
spinosi) etc. etc. Li international derivates resulta sempre con
admirabil regularitá ex li construction del Occidental-paroles. Null
beson posir se li question esque in un dat casu Esperanto usa por
expresser un cert idé un parol autonom o un constructet combination ex
elementes radical e afixal. In facte, qui va decider quo es corect:
_traduki_ o _alilinvigi_? _importi_ o _envenigi_? _konservi_ o _malpereigi_? _halti_ o
_malmoviĝi_? _polvo_ o _terereto_? _memori_ o _malforgesi_? _komitato_ o _anestraro_?
_revolucio_ o _alireĝimigo_? _reklamo_ o _laŭdavizo_? _hamako_ o _retolito_? etc.
In ti constant dilemma: parol international o parol autonommen derivat?
li principie del internationalitá surti sempre quam victor ex li
combatte. Noi assiste a un crescent invasion de radicas international ye
li detriment del autonom Esperanto-paroles: _substanco, direktoro,
formacio, cirkonstanco, rezignacio, gladiatoro, armaturo, strukturo,
solidara, protektorato, prokuroro_ (sic!), _konkurenco, ekvivalento,
ekspozicio, amplifikatoro, institucio, minimumo, sentimento, spekulativa_
etc. It monstra se que li election de paroles vermen international es
sentit del esperantistes self quam li max comod via por inrichar li
vocabularium. Ili lentmen, ma tenacimen dura substituer se al autonommen
format, oficial Esperanto-radicas e derivates.


### Kalocsay es rect!

Un altri facte tre interessant sublinea ancor li constatationes fat in
supra:

Si it existe un dominia in quel li tant trumpetat richesse del
vocabularium de Esperanto vell dever posser monstrar su practic
usabilitá, it es certmen ti del litteratura. Mersí a su presc ínlimitat
possibilitás formar novi paroles per su ingeniosi sistema de afixes, it
vell dever esser capabil expresser un infinitá de nuancies queles li
vivent lingues ne posse rendir, pro que ili es ligat al leges del
tradition in li formation del derivates. In curt, in lingue del tip
Esperanto vell teoricmen dever esser superiori a omni lingues vivent in
li dominia del litteratura. Ma it monstra se que ti marvelosi
possibilitás creatori ne es sentit quam avantages, ma in contrari quam
obstacules de tis queles seriosimen prova far servir Esperanto a scopes
litterari. Anc pri to li libre de Sr. Manders es nos un preciosi
testimon. Discussente li question del adaptabilitá del lingues
constructet al exigenties litterari, li autor del libre alude li
existentie de un centre litterari esperantistic in Budapest e da nos pri
li activitá de su representantes li sequent, tre interessant detallies:




[quote,,pag. 142]
____
Noi ja ha dit que Esperanto possede su propri litteratura e
que Budapest ha devenit li centre de un cert númere de poetes e
scritores, inter queles pluri ha productet remarcabil ovres. K.
Kalocsay, li max talentat ex ili, pledat in un studie, intitulat «La
evoluo de nia poezia lingvo» ardentmen por li libertá del poetes,
inrichar
li vocabularium. Precipue por metric traductiones li ja existent
vocabularium es considerat quam ínsuficent. In facte, li disponibil
paroles sovente ne successa reproducter li desirat nuancies. It es
necessi evitar quant possibil derivationes e parol-compositiones, pro
que ili fa un impression artificial e íncolori. Adplu ili es foneticmen
desbell e have un plump aspecte, e finalmen ili es sovente tro long por
metri traductiones. Pro to Kalocsay totmen ne hesita introducter
numerosi neologismes, precipue por vicear derivates.
____

It es ver que Sr. Manders considera in principie li introduction de
neologismes con li scope inrichar li lingue litterari quam ínconciliabil
con li scope fundamental del L.I. Ma ti opinion personal, respectabil in
se self, ne posse far desaparir li concret factes queles il cita in su
libre. E ti factes monstra clarmen que strax quande expertes
esperantistic prova far servir lor lingue a scopes plu seriosi quam a
scrir litt historiettes e exchangear ilustrat postcartes, ili senti li
defectes inherent al tant laudat sistema de derivation. E por victer li
desfacilitás ili recurre justmen al medies queles li teoreticos de
Esperanto condamna in Occidental quam ínconciliabil con li principies
fundamental del L.I., a saver li internationalitá del vocabularium. Per
to ili confirma self que

:titul157924: Li internationalitá es in omni casus li max secur e \
practicmen li sol possibil guide por li edification de un vocabularium
quel satisfa omni exigenties de un lingue universal


### {titul157924}

In facte, si li esperantistes self ne profita li assertet facilitá quel
oferta les li mecanicmen rigid sistema de derivation por formar
autonommen li besonat paroles, ma prefere li plu curt, plu direct e plu
comod via quel consiste in hauster les «tot fat» ex li lexicos e ex li
letura, tande li sistema de derivation in Esperanto perdi su unic
avantage e conserva solmen li ínnegabil desavantages. Por Occidental li
situation es just invers. Ta li sistema de derivation sta in li servicie
del internationalitá: li derivates es international sin esser
ínregulari, durant que in Esperanto ili es necessimen artificial si ili
es regulari e obligatorimen ínregulari si ili es international. Un
Occidental-derivate ne es minu facilmen analisabil quam un
Esperanto-derivate. Li sol diferentie es que in Occidental ti analise
explica li sense de un vivent parol international, durant que in
Esperanto li objecte de ti analise es in li max mult casus un
artificialmen constructet parol. Quel del du metodes oferta li plu grand
cultural valore?


### Un bon sistema de derivation es necessi!




Ex lu exposit in supra on vell posser concluder que li intrinsic valore
del regules de derivation es questionabil in quelcunc sistema de L.I. Si
on in principie sempre prefere aprender li derivates «tot fat» vice
formar les autonommen,
tande on vell posser contentar se per prender in chascun casu li parol
max international e inregistrar it in li lexicos sin ocupar se pri ca it
vell esser regularimen formabil o ne. To es li via sequet in Latino sine Flexione e in li
naturalistic modelle del lingues de IALA. In realitá un bon constructet
sistema de derivation va sempre esser necessi pro li simplic motive que
it ne existe por chascun notion un parol índiscussibilmen international.
Un cert autonomie in li usation del regules de derivation va pro to
esser benevenit, nam it permisse plenar eventual lacunes e adplu furni
li possibilitá expresser nuancies queles manca in li vivent lingues. In
ti punctu Occidental es ancor superiori a Esperanto, nam mem paroles ne
international conserva malgré omnicos lor omnicos lor natural aspecte,
quo es un cose fundamentalmen ínpossibil in Esperanto. Li sistema de
derivation in Occidental have li sam creatori capabilitá quam ti de
Esperanto e li casus u on posse in bon fide hesitar pri li election del
just afixe ne es plu frequent quam in Esperanto: it es solmen li causa
del hesitation quel difere.


### Li ver desfacilitás




Sr. Manders ilustra in su exposite li lingual desfacilitás per un
imposant liste de erras queles il trovat in lettres scrit de
Esperantistes. Ti facte vell furnir nos un bell ocasion por substrecar
li desfacilitás de Esperanto e por monstrar que mem in li _plej facila
mondlingvo_ li practic resultates ne confirma li bell teories. Ma noi
ne va imitar li exemple de cert fanatic esperantistos queles, sin mem
posseder contra Occidental li pruvas queles Sr. Manders furni nos contra
Esperanto, declara apodicticmen nor lingue quam tro desfacil. Noi es sat
rasonabil por aconosser que mem li max íncredibil erras queles Sr.
Manders cita in su libre es ancor ínsuficent por condamnar Esperanto.
Anc li lettres scrit in Occidental per novicios con poc o noll
instruction lingual ne es mastre-ovres. In ti concernentie li situation
es li sam por omni lingues, national o artificial. Si yo alude ti
colection de erras citat de sr. Manders, it es unicmen por substrecar li
constatation que *li real desfacilitás jace ni in li grammatica, ni in
li derivation. Ili jace in li intricacitás del sintaxe e in li
idiotismes.* Omni monoglottes have un enorm pena por liberar se del
influentie perniciosi de lor lingue matrin. Ili ne conosse li
diferenties existent inter li manieres de pensation del diversi popules
e ili transporta sclavicmen in li lingue international omni
particularitás sintactic e semantical de lor propri lingue matrin. Ti
obstacul posse esser victet solmen per un long, assidui e atentiv letura
de modellic scritores. On posse mem dir que in ti punctu li desfacilitás
es tant grand que omni altres pallidija in comparation con ili. Ma just
pro to, *li criticas directet contra Occidental perdi omni valore, nam
li real labor a far es exactimen li sam por omni lingues.* E li
resultate vell esser li sam, mem si ti criticas vell esser centvez plu
justificat quam ili es in realitá. In revancha, li grand avantages
queles Occidental oferta mersí al strict aplication del principie
de internationalitá resta definitivmen inscrit al actives de nor lingue
e confirma su superioritá in relation con omni altri sistemas de L.I.



Yo vell voluntarimen har extendet mi remarcas critical anc a altri
lingues international, precipue Ido, vice restricter me a Esperanto. E
yo anc havet in comensa li intention consacrar considerabilmen plu mult
spacie al critica del sistema de derivation Zamenhofan. Ma ti exposite
ha gradualmen tant crescet sub mi plum que yo devet finalmen restricter
me al simplic enumeration del fundamental desfacilitás, sin ilustrar les
per plu quam tre poc exemples haustet ex li voluminosi materiale quel yo
hat colectet por ti scope. Yo espera támen que ili va suficer por
monstrar li íntenibilitá del tese quel picte li «autonomie» del
sistema de derivation, tal qual it es aplicat in Esperanto e Ido, quam
factor de facilitá in comparation con li sistemas del naturalistic scole
e mem condamna tis-ci quam íncompatibil con li ver scope del lingue
international.

_A. Matejka_

Image: FINIS




# Cosmoglotta A 137 (apr 1948)

Annu XXVII    April 1948    No 3 (137)


## Contenete

- Kainulainen: Consciosi intervention.
- Berger: Un projecte de Paul Mitrovich.
- Pos 20 annus.
- John: Morat.
- Cosmoglotta: Heroldo de Esperanto e noi.
- Roux: Lexico atomic.
- R.H.: Humor, li max bon auxilie del memorie.
- Karen: In obscuritá.
- National-Zeitung: Chinese politesse.
- Li locomotive de Hansen.
- Li unesim telefon.
- Li cangurú.
- Li unesim telefon in Svissia.
- Esque vu save it?

Covriment: Paisane del central Svissia (Linol-gravura, de Ric Berger)


## Consciosi intervention

On sovente imagina que lingues artificial e lingues natural es
contrastes. Si linguistic naturalitá es interpretat quam evolution
spontan, quasi automatic e índependent de omni consciosi influentie
exterior, un tal conception contrastant es fals. Li famosi linguist
Meillet, in su libre «Les langues dans l'Europe nouvelle» (Paris
1918) di (p. 321-322):

____
Li lingue es un institution social e traditional, in quel li voluntá
del hom constantmen interveni. Li selection de un lingue comun quam li
francesi, anglesi, german, es debit a actes voluntari. Un lingue quam li
neo-norvegian es creat in maniere electiv e arbitrari, sur li base del
dialectes norvegian, ma sin representar alcun local dialecte definit. E
per selection voluntari forma se anc li vocabularium scientic e tecnic
quel ho-témpor es un parte important del vocabularium current del
lingues del civilisation. Tchec es plen de paroles artificialmen
constructet, queles ha intrat in usation ordinari. In li structura del
frases, in li constitution del vocabularium, li voluntá homal lude un
rol decisiv.
____

Artificial auxiliari lingues ne contrasta con lingues natural, ma
contene in plu alt gradu elementes voluntari e aprioristic, Occidental
pocos, Esperanto multes, e Volapük es quasi totalmen aprioristic. Li
problema quel tal lingues deve soluer es li organic paralelisation con
li lingues natural, li harmonic partiprension in li evolution general,
li capacitá obedir al leges comun al tot familie lingual, sin indangerar
lor teoric fundament (quam fa Esperanto per readmisser li bannit paroles
international). Solmen Occidental successa far to.

Con rationalisant inteligentie li hom ha creat neologismes, e ha format,
directet, e simplificat li lingues queles il usat. Ancian romanos, si
miraculosimen resurectet in nor epoca, vell apen reconosser hispan quam
descendente modern de lor latin, benque noi, regardante ti evolution for
li fine, trova it completmen natural. E li salta de latin a hispan es
forsan plu grand quam ti de hispan a Occidental.

On posse dir que Occidental es li fase final e decisiv de un long
evolution. Mey it esser li herede de latin anc in su rol quam factor
unificant.

J.K. Kainulainen, Helsinki (Finland)




## Un projecte de P. Mitrovich



Cosmoglotta signalat ja pluri vezes (Por ex. in may 1930) li activitá
interlinguistic de Sr. Paul Mitrovich, professor in li Comercial
Academie de Sarajevo. Su ultim brochura, quel noi just recive, es
titulat: «Projekte de un inter-sistemal gramatike de auksiliar
lingves». In 20 págines it exposi li esquisse de un sistema combinant,
quam il di, «li quin lingues auxiliari victoriosi (Esperanto, Ido,
Latino sine Flexione, Occidental e Novial)».

Ti projecte essente in facte un compromisse inter li 5 lingues precitat,
it ne aporta alquó essentialmen nov. Li vocabularium es international, e
es dunc presc identic a ti de Occidental, ma li aspecte es minu latinesc, pro
que Sr. Mitrovich prende a chascun del 5 lingues alcun elementes
grammatical o ortografic. A Esperanto is plende por exemple li
ortografie ks, e per analogie gz, vice x, e li transscrition kv vice qu;
a Novial li analitic infinitive: tu fakt = far, e li passate per -d. A
Latino sine Flexione, il prende li plurale ínobligatori; a Occidental li
articul li, e un regul de Wahl passabilmen brolliat, it es minus su
simplicitá e bell unitá.

Vi un specimen de ti lingue:

It ne restat nihil altre ma (kvam?) tu kreat un nov lingue, kvi vud
superat tot kognited lingves: superat kon li facilit tu aprend il san
temp-perdit; kon moles, tale ke it vad es un plezur tu studiat il; kon
perfeksion, tale ke so uzaj vud profitat a li koze self.

Jan Amos Komensy

Per ti specimen on constata que li compromisse de Sr. Mitrovich aproxima
se strangimen al lingue de Pirro publicot in Paris ante circa 80 annus.

Contrarimen al pluparte del autores de lingues international, quel
obstina se, malgré ínfelici experienties, a inventer personal trates
artificial, Sr. Mitrovich have li merite contentar se per lu existent.
Tamen noi dubita que un *combination* del existent lingues
international es li bon solution. Ido essat ja un compromisse inter
Esperanto e Idiom Neutral, Novial un compromisse inter Ido e Occidental.
Ambi compromisses ne posset viver malgré li fame de lor autores e li
enorm summas expenset por lor propaganda. De u proveni ti ínsuccesse? De
Wahl fat remarcar un vez que sol li sistemas *original* havet sat
fortie por victer, alminu durante un cert periode, li índiferentie del
publica: Volapük, Esperanto, e hodie Occidental, chascun aportant vermen
un nov conception. Li lingues de compromisse, quam Ido e Novial, ne
posse esser considerat quam «victoriosi» quande on save que li
pluparte de lor adherentes fugit a Occidental. In ti circumstanties it
sembla nos un erra includer in un combination destinat a viver ti fallit
sistemas, in general, malgré nor fide al future del L.I., noi deve
agnoscer que li lingues international have ancor poc importantie apu li
grand lingues de civilisation. Pro to noi deve departer ni de Esperanto,
ni de Ido o de Novial, ma de ti lingues de civilisation, renunciante a
omni esperantismes, novialismes, etc.

Pos har comprendet to, IALA ha finalmen creat un sistema de quel li
aspecte e li structura es tam proxim a Occidental que it es quasi li sam
lingue.

_Ric Berger_




## Pos 20 annus

Ho-mensu es just 20 annus desde quande Fred Lagnel, yun docento de 25
annus, intrat in li movement, sin imaginar, probabilmen, quo atendet le
in ti afere. Su certificates ne esset tre incorageant: Noetzli de
Zürich, ductor del Idistes e dextri manu de De Beaufront, hat decretat
que «su colaborator Lagnel esset sempre in li nubes», ma un altri
redactor idistic, Sr Pesch, hat ja divinat su valore nam, aprendente que
il hat adheret a Occidental, il inviat me un epistul sudant li despite,
in quel il «gratulat» me har ductet un tal aquisition a De Wahl.

Li futur bentost pruvat que li nubes de Noetzli contenet in realitá un
hom de action, metodic e tenaci, ínsensibil al decorageament. In
interlinguistica poc homes have sat fide por recader sur lor pedes pos
li sucusses del controverse, evitar dronar se plu o minu tost in li
morasses del índiferentie. Li entusiasme es un avie quel invola se con
li unesim ocasion. Mem li max extraordinari profete del lingue
international natural, Julius Lott de Wien, abandonat li lucte pos 15
annus solmen de labor.

Duant annus ha passat desde quande Fred Lagnel comensat devoer se córpor
e anim al afere del ver lingue international: Occidental. Manuante presc
chascun die, durante li líber témpor quel su professional labor lassa
le, successivmen li scrimachine, li duplicator, li stilo, li
print-machine il ne conosset li fatiga. Yo ne pensa exagerar diente que
li númere del folies printat de le (e per li manu!) atinge nu li
demí-million, sin contar li editiones printat che printatores, e quel il
devet controlar, corecter e distribuer in li tot munde.

Hodie li nómine de CHAPELLE, litt village del Canton de Vaud in Svissia,
in li ombre del antennes del Radio-Station de Sottens, es partú conosset
del interlinguistes. It va restar in li annales del interlinguistica,
benque hodie su rol es finit.

Ne pro que Fred Lagnel abandona nos, ma li fate ha volet que just in li
anniversarie de ti 20 annus Chapelle cessa esser li Centrale. Por
facilitar li education de su infantes F. Lagnel ha decidet translocar se
li proxim 1-im julí a Cheseaux sur Lausanne. Ti change va felicimen anc
facilitar li relationes inter li ductores del Occidental-Union, benque
durante li quelc semanes del inpaccation e del depaccation li servicies
de corespondentie de nor Centrale va esser un poc genat.

_Ric Berger_




## Morat

Quo ta li charme de Morat? Quo da a it un caractere particulari tam
accentuat, tam original?

Su murallias in prim, banal constatation. Poc sviss cités ha restat tam
fidel a lor armatura del medietá. Ja de long distantie, sive si on ariva
in tren o in nave, sive per li rute de Berne o per ti de Avenches, li
turres de Morat saluta in li horizonte. Desde li castelle til li porta
de Berne e trans li porta, un graciosi demí-circul de murallias defende
li cité ye li látere del rure. Ti murallias lassa se grimpar e, pos har
ascendet un old scaliere de ligne, noi es sur li via de ronde,
alt-strada super li tegmentes brun e ross del cité; in éxter, tra li
creneles quadratic, extende se li campania, vast e inundat de sole, ta u
yer incontrat se li armés sviss e burgundesi. Covrit de un long tegmente
de tegules, li via alonga se, sonori, desde li turre quadratic del
Sorcieras, loc de legendes misteriosi, til li german eclesia, passante
per un serie de turres apertet sur li cité: li grand e li litt Cavalle
Blanc (o turre del Carceres), li turre del Danse del Mortos, li
Tornaletta, etc. Li via de ronde cessa avan li porta de Berne, turre del
18-esim secul, simil al Zyt glogge de Berne, e constructet sur li plazza
del old turre del medi-etá demolit pos secules de servicie. Trans li
porta de Berne noi ancor trova un turre venerabil inter omnis, li turre
del caldroneros, quel ha conservat fiermen li breches quel fat a it li
cannones de Carl li Temerari. Nam vi ancor un del marveles, e ne li max
litt, de nor cité: su caractere historic. Contra li mures ruptet se li
ambition de un duc orgolliosi. Ti breches, ti fores esset causat de su
bombardationes e ti turre esset specialmen damageat; un altri devet
esser reconstructet; apoyat a ti gross turre li soldates de Adrian de
Bubenberg tirat contra li ínamicos durante que, del cúlmine del castelle
con alt turres savoyan, lor comandante vigilat in li horizonte li ariva
del sviss auxilies. Li murallias, con exception de quelc necessi
reparationes, ha restat li sam; li simplicitá de lor lineas es un
garanti de lor ancianitá.

...Morat, locum muratum, loc murat, cité del murallias, cité gloriosi e
picturesc, tui nómine va restar in li historie quam un del max bell
reminiscenties del sviss passate.

Articul original in Occidental de J.J. Joho (Berne)




## «Heroldo de Esperanto» e noi

In li numeró del 1.12.47 de HEROLDO DE ESPERANTO Sr. Theo Jung ocupa se
in su torne pri li conosset calumnie del nazi-jurnale DER ANGRIFF secun
quel li movement occidentalistic in Austria vell durant un cert témpore
har esset subtenet del nazis. Li parte del articul quel relate li
concernet factes fini per ti question, directet al occidentalistes:
«Kion vi okcidentalanoj, diras pri tiu speciala «honoro», esti
subtenita dum iu tempo, de la plej fanatika malamiko de nia komuna(!)
afero?»

Ti frase naturalmen evocat energic protestationes che li
occidentalistes. Ma anc esperantistes expresset lor desaprobation; secun
T.J. un ex ili mem reprochat le har «calumniat» nor movement.

In su comentarie, li redactor de HEROLDO DE ESPERANTO expresse su
astonament pri ti protestationes queles, secun il, es basat sur un
miscomprense. Il explica que li frase incriminat esset solmen un
«retoric question» e que il efectivmen ne pensat reprochar al
occidentalistes har profitat del toleration per li nazis. Il mem
confesse apertmen que «anc esperantistes ne vell har refusat un tal
subten durant quelc témpore». E il publica in extenso un oficial
dementi de nor colego Pigal, adjuntente que il have null motive por
dubitar pri li exactitá del afirmationes de nor viennesi amicos queles
categoricmen nega har alquande esset subtenet del nazi-regime.

Sr. Theo Jung mey pardonar nos ti miscomprense. Noi vell har devet
suspecter desde li comensa que nor interpretation esset fals, nam noi
conosse li redactor de HEROLDO DE ESPERANTO quam perfect gentleman e il
ha ancor un vez confirmat ti qualitá per su public rectification. Ma
regretabilmen Sr. T.J. es in tu punctu un specie de blanc merle, nam noi
ne ha incontrat ti sam sucie de objectivitá anc che cert de su
confratres. Nor letores ancor memora que li sviss esperantistes esset li
unesimes queles, in un circulare misset al presse, ne solmen publicmen
difamat li occidentalistes «pro har lassat se subtener del nazis», ma
mem havet li trist corage insinuar que li sviss occidentalistes es
*payat* per li nazis por ruinar li movement esperantistic. It es ver
que ti idiotic acusation ne havet li expectat successe. Li redactores
del sviss jurnales ne besonat mult reflection por vider clar in li afere
e un del max important diales (Die Tat, Zürich) publicmen qualificat li
esperantistic metodes de combatte quam «infam» (niederträchtig). Un
altri tre conosset jurnale, li «Appenzeller Zeitung» quel, besonante
por un de su politic articules editorial un apt ilustration del notion
«perfidie» ne trovat un plu bon exemple quam just ti del sviss
esperantistes contra Occidental e citat it in li concernet articul.

Noi voluntarimen aconosse que ne omni esperantistes sembla har aprobat
ti action calumniatori. It es mem possibil que in lor grand majorité ili
condamnat li poc elegant metodes de combatte (por ne dir plu) de cert de
su ductores. Ma si ili condamnat les, ili támen ne pussat lor corage til
distantiar se publicmen del poc gloriosi action difamatori del
responsabil autores del circulare al sviss presse. It es ver que anc
tis-ci ne audaciat responsar per lor nómine: li elaborate esset misset
anonim, i.e. sin alquel signatura individual.

Un hasarde támen permisset nos decovrir li ver instigator de ti sordid
campanie. Totvez li max grand surprise venit solmen du annus plu tard e
noi es cert que Sr. T.J. va mult interessar se pri ti digni coronation
del ovre del sviss esperantistes:

Un del max important semanales sviss, DIE NATION publicat in su numeró
del 4.9.46 li nómines de un cert númere de persones queles *ancor un
annu pos li fine del guerre devet esser supervigilat del policie federal
pro lor antinational (ples leer: nazistic) activitá*. E save vu quel
nómine noi trovat in ti liste? Vu ha divinat: it es li nómine de ti
«sviss» esperantist quel esset li factic instigator del calumnies
contra Occidental! On crede revar.



Forsan Sr. T.J. posse nu self responder a ti question a quel noi ha, in
li unesim moment, trovat null response: «Qualmen un sviss esperantist
posset in plen guerre citar li contenete de un nazi-jurnale de quel li
importation in Svissia esset interdictet?»

Pos li revelation in supra, ti response apare quam tant astonantmen
simplic que on presc mira ne har trovat it plu tost.

It es in céteri interessant que anc li responsabil ductores del
Esperanto-movement anglesi ne hontat colportar li sam calumnie in lor
oficial «jar-libro». In response a un rectification quel noi misset a
sres. Butler e Goldsmith, ti ultim contentat se per dir que li svisses
afirmat solmen (yo cita in original anglesi) que «a movement which
permits itself (sic!) to be supported by the nazis is doomed in this
country». E pro que noi assertetmen nequande dementit que ti subten hat
efectivmen esset dat, il vide null necessitá por alquel rectification!

Noi devet dunc acceptar li grotesc reproche har tolerat(!) li misusa del
lingue Occidental per li nazis (quo ne es ver) e ti reproche esset fat
del General Secretario del Universala Esperanto-Ligo, de ti sam
Esperanto-Ligo *quel ne hontat fanfaronar in su oficial organe ancor
til li mensu april 1940 pri li Esperanto-emissiones (con politic novas!)
fat del fascistic radio-station Roma sub li egide mussolinic!*

Ma anc ci noi ne vole devenir ínjust. Noi es cert que si in ti afere
sres. Butler e Goldsmith ne ha covrit se per glorie, it existe anc in
Anglia, quam in Svissia, ancor sat mult esperantistes queles ne es
particularimen fieri pri li lamentabilmen poc «gentlemanlike» conduida
de cert de lor ductores. E pos li oficial guancie-batte quel li aludet
seniores ha interim recivet del redactor de HEROLDO DE ESPERANTO, noi va
anc in nor torne posser considerar li afere quam liquidat.

Cosmoglotta




### Nota

Li articul in supra ja esset redactet quande noi recivet li max
recent numeró de HEROLDO DE ESPERANTO quel contene li protestation de un
tchec esperantist contra li metodes de combatte del landal
occidentalistes. Por comprender ti protestation on deve saver que in li
sam numeró in quel il publicat su rectification, sr. T.J. anc hat petit
li occidentalistes ne sentir se ofendet si cert esperantistes ne
successa resister al tentation misusar li information nazistic por
difamar nor movement. Ili (li occidentalistes) mey ne obliviar -- il
adjuntet -- que in cert casus anc ili ne esset particularimen regardaci
in li election de lor argumentes contra Esperanto. E, hante constatat
que in un lettre al radio-station Praha li tchec occidentalistes hat
qualificat Esperanto quam «macaronic linguach», ti tchec esperantist
trova que it es vermen exagerat ancor specialmen petir li
occidentalistes «ne sentir se ofendet» per possibil ataccas
esperantistic.

It ne posse esser nor tache defender excesses de lingue quam li supra
mentionat e noi voluntarimen consenti con sr. T.J. que in li interesse
de ambi movementes it vell esser preferibil evitar les. Támen noi
permisse nos far remarcar a nor estimat mi-fratres que si noi vell
publicar li complet liste de omni malsonant epitetes de queles noi ha
esset gratificat del esperantistes desde li creation de nor movement, it
es altmen dubitabil esque it vell just esser li esperantistes queles vell
equitatosimen posser revendicar por ili self li palme por li bon
conduida. In li foy del combatte on risca facilmen dir paroles queles on
poy regreta (e to vale tam por noi quam por li esperantistes), ma it
existe un abisse inter simplic excesses de lingue e un cuidosimen
preparat action difamatori in li specie de ti pri quel noi just ha
reportat.

Noi va in céteri haver li ocasion revenir ulteriorimen a un ancor altri,
tre interessant aspecte del problema quel sr. T.J. exposi in su
articules consacrat al nazi-calumnies.




## Lexico atomic

LEXICO PUBLICAT IN LI SCIENTIC REVÚE «ATOMES» NR. 5 JULÍ 1946

AUTORISAT TRADUCTION DE J. ROUX



ACTIVATION. Tractament quel on fa suportar a un element por far it
radio-activ.

ATOMES. Li max micri portion de materie havent determinat chimic
proprietás. Til 1942 esset 92 tipes de diferent atomes. Chascun atom es
format de un nucleo circum quel circula electrones.

BERILLIUM o GLUCINIUM. Levi metalle, con atomic numeró 4, utilisat por
producter neutrones (bombardament per deutrones o per particules α).

BETATRON. Aparet destinat a comunicar al líber electrones energies
considerabil (pluri decenes de milliones de electron-voltes) med un
variabil campe magnetic.

BOMBE ATOMIC. Bombe de un novi tip de quel li explosive es un pesant
metalle u on starta un reaction de fission in caten. Li energie liberat
de un tal bombe es pluri milliones de vezes plu grand quam ti liberat de
un bombe ordinari de sam pesa.

CALUTRON. Nómine dat a un specie de gigantesc spectrograf por masse,
destinat a separar li isotopes del uranium e realisat con un
electro-magnete del Universitá de California.

CAMERA POR IONISATION. Aparate destinat a mesurar li ionisation
productet de un radiation in un gas.

CAMERA DE WILSON. Aparate destinat a monstrar li trajectorie de tre
micri particules ionisant (electrones, protones, fragmentes de atomes
etc.). Li condensation de micri guttettes de aqua sur li trajectorie
visibilisa les.

CONTATORES DE GEIGER. Aparates destinat a detecter e contar li
particules (α, β, γ, cosmic radies etc.).

CONTAMINATION. Quande un ínpuritá radio-activ veni sordidar alquel
materie, on di que it es contaminat.

CICLOTRON. Aparate destinat a comunicar grand energies a pesant
particules (protones, deutrones etc.) per successiv electric
accelerationes in constant campe magnetic. Energies atinget: pluri
decenes de milliones de electron-voltes.

DEUTRON o DEUTERON.  Nucleo del atom de pesant hidrogen (anc nominat
deuterium), sovente usat quam projectile nucleari, pos acceleration per
ciclotron.

DESINTEGRATION. Spontan transformation quel eveni in un nucleo de atom
radio-activ, dant nascentie a un radiation (α, β+ o β-, γ) e lassant un
nucleo diferent del unesim.

DIFUSION. Movement del particules tra un gas, un liquide o un solide,
causat de lor spontan e desordinat agitation quel es un function del
temperatura del medie.

PESANT AQUA. Aqua in quel ordinari hidrogen es viceat per su pesant
isotope.

ELECTRON. Tre levi particul, transportant li sam quantité de negativ
electricitá (li max micri quel on conosse). On trova les partú; li
deplazzament del electrones constitue li currente electric. 5.10^18^
electrones es necessi por producter un currente de un ampère, durante un
seconde. Li masse del electron es circa 1/2000 del masse del proton.



ELECTRON-VOLT. Unitá de energie usat in nucleari fisica. Un watt-seconde
representa ca. 6.10^18^ electron-voltes. Un electron-volt equivale
aproximativmen li energie cinetic de un hidrogen-atom deplazzant se con
un rapiditá de 20 kilometres in chascun seconde; to es, exactimen, li
cinetic energie quel un electron prende quande on accelera it in li
potential-diferentie de 1 volt.

Li reactiones de nucleari chimica fa acter energies con pluri milliones
de electron-voltes in singul atom: li fission del uranium libera, per
chascun nucleo quel rupte se, ca. 200 milliones de electron-voltes. Li
reactiones del ordinari chimica fa solmen acter quelc electron-voltes.

Abreviationes: ev = electron-volt; Mev = million de electron-voltes.

ELECTROSCOPE. Aparate destinat a mesurar variationes de electric cargas,
per observar du levi conductores queles es tant plu escartat quant li
carga quel ili porta, es plu grand.

ELEMENT. Nómine quel li chimicos da a un totale de pluri atomes havent
li sam chimic proprietás. Ex.: Li ferre es un element.

ENERGIE. Caracteristic proprietás del materie, ye li sam titul quam li
masse. Einstein ha monstrat, in 1905, que li masse e le energie posse
transformar se reciprocmen, secun li equation:



e = mc^2^

c essent li rapiditá del lúmine mesurat per unitás de un sam sistema
quam tis queles mesura e e m. Talmen, 25 milliones de kilowatt-hores
posse producter un gramme de materie, e inversmen.

ENERGIE CINETIC. Augmentation de energie comunicat a un masse m de
materie, quande on da a it un rapiditá v. Ti energie have quam valore
(in un sistema de coherent unitás)

e = mv

ENERGIE DE LIGATION. Energie ligant un ex li particules constituent un
nucleo al totalité del altri particules del nucleo.

ENERGIE DE RESONANTIE. Particulari energie cinetic de un projectile por
quel li nucleo visat es particularimen vulnerabil.

EQUILIBRE RADIO-ACTIV. Statu, por un radio-activ substantie, in quel es
egalitá inter li númere del atomes format e ti del atomes desaparit
durante li sam témpor.

FACTOR DE MULTIPLICATION. Númere de neutrones queles apari por un
neutron quel desapari durante un catene-reaction (pile, bombe). Si li
factor es egal a l, o plu grand, li caten-reaction intertene se o
developa se; si li factor es inferiori a l, it stoppa.

FISSION. Ruptura del nucleo de un pesant atom in du o pluri gross
fragmentes.

FOTON. Particul extra-levi ne cargat electricmen, deplazzant se con l/i
rapiditá del lúmine. Li fotones constitue li «radies
electro-magnetic»: radies X, lúmine, radio etc.

HELIUM. Element con atomic numeró 2; su nucleo constitue li particul

ION. Atom, o gruppe de atomes, transportant un carga electric (per perde
de un o pluri ex lor electrones).

IONISATION. Production de iones (per li choc de particules plu o minu
rapid sur atomes o gruppes de atomes.)

ISOBARES. Du o pluri atomes havent li sam masse-númere, ma ne havent li
sam numeró atomic. Ex.: Np 239 e Pu 239.

ISOMERIE NUCLEARI. Fenomen presentat de du atom-nucleos havent li sam
masse-númere e li sam numeró atomic, e queles támen posse producter du
diferent tipes de desintegration. Ex.: UZ e UX II ambi da nascentie a U
II (ancian nómine de U 234), ma ne have li sam medial vive.



ISOTOPES. Du o pluri atom-nucleos havent li sam númere de protones, ma
ne havent li sam númere de neutrones. It resulta de to que ili have li
sam numeró atomic, ergo li sam proprietás chimic, ma diferent
masse-númeres.

ISOTRON. Nómine dat a un aparate electro-magnetic, destinat a separar li
isotopes, in quel li fonte de iones, vice esser un strett fensura quam
in li ordinari spectrografes por masse, have un grand superficie.

MASSE. Caracteristic proprietá del materie. Ye nor scale, on distinte li
pesa e li masse, ti-ci essent li quotient del pesa per li acceleration
debit al pesantie; ma ye li scale atomic on usa índiferentmen ambi
paroles, pro que li pesantie practicmen ne interveni in ti dominia.

MASSE CAITIC. Li minim quantité de un materie possent suportar li
fission por que un caten-reaction posse mantener se automaticmen sol in
it.

MESONES. Particules incontrat in li cosmic radiation. Cargat quam li
ordinari electron, ili have masses possent ear desde quelc decenes de
vezes li masse de ti-ci.

On admisse que li mesones interveni in li forties nucleari ligant inter
ili protones e neutrones in li nucleos.

MODERATOR. Materie format de levi atomes, de quel li scope es alentar li
neutrones per chocas. Li pesant aqua, li berillium, li carbon es bon
moderatores.

MOLECUL. Gruppament de atomes, dotat de bon definit proprietás chimic.
Ex.: Un molecul de «benzene», format del gruppament de 6 carbon-atomes
e 6 hidrogen-atomes.

NEPTUNIUM. Element con numeró atomic 93 quel on ne trova in li natura e
quel on producte artificialmen. Li isotope 239 de neptunium producte,
per desintegration, li plutonium.

NEUTRION. Particul hipotetic, con masse e carga ínapreciabil, quel li
teorie ha introductet por explicar cert aspectes del radio-activitá.

NEUTRON. Un ex li elementes constituent li nucleos. On posse extraer it
per bombardation con apt projectiles. Li masse del neutron es tre proxim
al unitá del masse atomic. Li neutron ne es cargat electricmen. It self
constitue un excellent projectil por provocar desintegrationes o
fissiones.

Neutrones termic: neutrones havent cinetic energies comparabil a tis del
atomes e molecules constituent li materie circumdant.

NÚMERE o NUMERÓ ATOMIC. Númere de protones queles trova se in li nucleo
del atomes de un element determinat. Ti númere varia actualmen de 1 til
96; li númere atomic defini li chimic proprietás del element considerat.

NÚMERE DE MASSE o MASSE-NÚMERE. LI total quantité max proxim al númere
del pesa atomic; it es egal al summa del númere de protones e del númere
de neutrones constituent li nucleo. Ti númere varia actualmen de 1
(hidrogen) til plu quam 240 (nov elementes situat pos li plutonium).

NUCLEO. LI max pesant parte del atom, constituet de neutrones e
protones, e in quel reside li personalitá del atom. Li «forties
nucleari» queles liga protones e neutrones in un nucleo ne existe ye
nor scale.

PERIODE. Témpore ye li fine de quel li demí del númere del atomes
constituent un isotope radio-activ determinat ha desintegrat se. Li
periode posse variar de quelc millionesimes de seconde til quelc
milliardes de annus (U 238).

PILE. Nómine quel li Americanes dat a un sistema complex in quel lentmen
developa se un catene-reaction (U 235, Pu 239) e li materiale quel on
posse inradiar per li neutrones productet (U 238) mixtet con convenent
moderatores (pesant aqua, grafite ....) o con reflectores por
neutrones. In plu, on trova in it li installationes por afrigidation,
controle e protection.

PLUTONIUM. Element con numeró atomic 94, íntrovabil in li natura. De su
isotope 239 (explosive atomic) on producte, med pile, notabil quantitás.



PESA ATOMIC o MASSE ATOMIC. It es li exact pesa de chascun atom de un
element determinat. Li unitá de atomic pesa es, por li fisicos, li 1/16
del pesa del atom O16 de oxigen (li oxigen es un mixtura de 3 isotopes:
O16, O17, O18). Ti unitá es, aproximativmen, li pesa del atom de
hidrogen, o de su nucleo, li proton.

POSITON. It es li positiv electron. Su póndere es egal a ti del
electron, ma it porta un carga electric con signe contrari. It es
productet in cert desintegrationes e on trova it in li cosmic radies. It
have un tre curt vive, nam tam bentost quam it passa proxim un electron
ordinari, ili gruppa se por nascentar un foton.

PROTON. Nucleo del atom de hidrogen. It es, con li neutron, li
elementari constituente del atom-nucleos. It porta un positiv carga
electric (egal e con signe contrari a ti del electron). Li númere de
protones queles trova se in un nucleo determina li proprietás chimic del
atom a quel apartene ti nucleo, pro que it determina li númere de
electrones queles li atom tractat va contener.

RADIO-ACTIVITÁ. Emission de radiationes (α, β o γ) durante un
desintegration.

RADIES α. Radiation constituet de particules α helium-nucleos emisset
durante li desintegrationes de cert pesant atomes.

RADIES β. Radiation constituet de particules β (electrones rapid, tam
positiv quam negativ) emisset durante tre numerosi desintegrationes.

RADIES γ. Radies composit de fotones, provenient del nucleo de atomes.
LI radies have un considerabil eada tra li materie.

RADIES COSMIC. Radiation, emanant del stelles e quel continuimen cade
sur li terra. It contene particules tre penetrant, havente energies de
pluri milliardes de electron-voltes, inter queles on trova protones,
electrones, mesones..

RADIES X. RAdiation composit de fotones provenient del electrones queles
rota circum atom-nucleos.

REACTION CATENAL o CATENE-REACTION. Reaction chimic o nucleari, in quel
li unesim atomes o nucleos hant partiprendet in li reaction, da
particules con un suficent energie por far startar li reaction che li
vicin atomes.

SECTION EFICACI. Superficie aparent quel presenta un cert nucleo quande
on bombarda it con un particul determinat. Ti superficie evidentmen es
tre micri, circa 10^-24^ cm^2^.

SPECTROGRAF DE MASSE. Aparate por separar atomes o gruppes de atomes
secun lor masses. Principie: On ionisa li atom per bombardar it con
electrones; li ion talmen productet es atraet in un campe electric; li
trajectorie rectilineal, quel it tende prender, es curvat med un campe
magnetic; plu li ion es pesant, minu su trajectorie va esser curvat. In
li fine de lor trajectorie in li duplic campes, li iones talmen es
separat secun lor masse. Pos har esset separat, ili regarni se con
electrones por formar complet atomes.

SIMBOLES. Singul del 96 elementes actualmen conosset es representat per
un simbol, por abreviar li scritura. Ex.: Hidrogen = H; Plutonium = Pu.

Por distinter du isotopes de un sam element, on fa sequer li simbol de
lor masse-númere. Ex.: U235 e U238, li du cardinal isotopes del uranium.

In fisica nucleari, on have mem li custom scrir in plu li númere atomic
del element (benque it es superflui). Ex.: 235/92U o 239/94Pu.

TABELLE PERIODIC. It es un general classification del 96 conosset
elementes, ordinat secun lor númere atomic e gruppat secun li analogie
de lor proprietás chimic.

TRANSMUTATION. Changeament de un element in un altri. On obtene to per
bombardar li nucleo per apt projectiles.



URANIUM. Element con númere atomic 92. Un ex su isotopes, U 235, fende
se quande it recive un neutron. Un altri isotope, U 238, absorptente un
neutron posse nascentar Neptunium 239, quel self va nascentar Plutonium
239. Omni isotopes de Uranium es spontanmen radioactiv.

VIVE MEDIAL. Medial témpore durante quel un nucleo radioactiv subsiste
ante desintegrar se. Ti témpore es tam grand quam ti del «periode».




## Humor, li max bon auxilie del memorie!

Tam por tis que doce quam por tis que aprende, por li pedagogos quam por
li eleves, un metode pedagogic ha revelat se quam li max bon. Ti metode
nómina se «humor». Un professor e psicolog francesi ha furnit pri to
recentmen li demonstration. In omni branches del instruction e plu
particularimen in ti del lingues, li materies docet es retenet in li
memorie in un considerabilmen plu grand mesura si on da a it un
caractere amusant e espritosi. Testes ha esset fat in ti concernentie e
ili ha monstrat que li eleves retene medialmen 75% del materie docet sub
forme humoristic durante que ili retene solmen 45% del materie docet in
li maniere habitual.

On posse explicar ti facte psicologicmen, nam li memorie inregistra plu
voluntarimen to quo aporta joya e gayitá. Generalmen noi memora plu
facilmen li coses agreabil e noi have un propulsion natural por obliviar
max rapidmen possibil to quo evoca in noi pensas desagreabil. It es anc
possibil monstrar li superioritá de un metode educativ de ti specie,
comparante li nivelle del secules anteriori con ti del nor. It es
índiscussibilmen pruvat que li nivelle intelectual ha augmentat per
adminim 50%. ti Amelioration es debit a sat mult causes e particularimen
a ti-ci: In li secules passat li instruction havet un caractere de
austeritá e de severitá poc seductent. Hodie li scoles ha devenit plu
clar e plu joyosi, li professores es minu severi e plu facilmen inclinat
a usar li metodes humoristic, extremmen productiv. Li humor, li max bon
auxilie del memorie, postula mem un plazza ancor plu
grand.footnote:[Conscient pri li valore del humor quam auxilie
pedagogic, noi ha reservat a it li convenent spacie in li
«Vollständiger Lehrgang der Wilthilfssprache Occidental» de A.
Matejka.]

R.J.




## In Obscuritá

Al c.J. Podobský.





[verse]
____
Unquande... nocte proxim... quam infant
in li hem yo restat sol sin mi mamá.
Detra l'fenestre vente torrent e siflant-
Tal atmosphere yo ama.

Sur li mur li horloge sona su serenad'
durantque burasc in folies canta tristi psalm
per voce pesosi per voce timid per voce de luna calmfootnote:[Li parol
ne es clar in li original, solmen li du prim lítteres: «ca». Editor
digital.]
Tal atmosphere yo amat.

Sta! Quo evenit? Alqui frappa l' porta lent'
Ca it es ci? Il cigano nigri ex fabules
qui furte li infant e flor e mata les...?
Yo sta sin aspir' e movement.

Necos! Semblantie... Sol ventes mui e brui sicc...
In mi hem yo restat sol, solari, sin mi mamá,
con su fantasie poetic
qui tal atmosphere ama.
____




## Chinese politesse

In li station de Tientsin un Chinese directet se vers un functionario
ferroviari chinesi, inclinat se trivez, subridet e dit:

-- Grand Dominator del cavalles ferrin queles travola li países sur
bandes de stal e exhala vapores calid, pardona a me, risibilmen
ínimportant viageante, quel es ancor plu índigni quam li verme edentat
tordente se in li polve, e quel debi su existentie solmen a un joca
comicissim del natura, pardona a me, tui humilissim sclave quel ne vell
meriter besar tui sublim pedes, si aciecat per arogantie e
self-suficientie yo audacia levar vers te mi facie e peti te con max
profund respecte permisser me directer un question a te qui es
omniscient e settvez sagi!

Li functionario in su torne inclinat se trivez, posit su manu sur li
cordie e respondet:

-- Nobil viageante al magnanimitá de qui yo debi li ris, li don de tui
splendent gracie, quel permisse a me e al mis viver nor vive ínvalorosi,
nobil viageante quel ha venit sur me quam li lúmine del radiant Deo del
sole, yo prosterna me ye tui pedes e adjura te, levante vers te mi
hideosi manus, directer a me tui question por que yo mey saver que mi
preavo, mi avo, mi patre e yo ne ha vivet totalmen in van, si yo posse
responder a tui question!

-- Tu fa me felici, Dominator del cavalles ferrin, replicat li
viageante... Li question quel yo, índigni fripon audacia directer a te
con li arrogantie del sparro es «Ye quel hora li tren por Peiping va
departer?»

-- Sublim viageante, exclamat li functionario, Tu versa li sole in mi
cordie e da un nov contenete a mi lamentabil vive. Yo posse tre bon
responder al question quel venit quam guttes de gracie de tui labies: Li
tren por Peiping ha departet ne plu tard quam deci secondes ante nu!

Ex «National-Zeitung».




## Humor



«Ples intrar, ples intrar!» exclamat li proprietario de un baracca de
curiositás in li ferie. «Vu va vider un real, vivent fémina, segat in
du partes!»

«Ne escuta le, Tommy», dit un paisana a su marito. «It es un tric.
Altrimen ili vell postular plu mult quam 20 centimes quam precie de
intrada.»




## Du! Solmen du!

Vu desira auxiliar nor movement? Vu questiona nos qualmen? -- Vu ne
besona tre mult témpor, ni far long studies pri matematica, astrologie o
antiqui filosofies! Per personal propaganda che vor amicos vu va
facilmen recrutar *2 nov abonnatores a Cosmoglotta por 1948!*




## Li locomotive de Hansen

In li ocasion del industrial exposition in li Museum de Kansas City, on
hat plazzat in li grand halle un locomotive quel apartenet in prim al
Companie del Ferrovia del Colorado. Poy it reposat durante 50 annus in
li funde del rivere Colorado, sub un strate de sand, spess de 5 metres.

Un placca de cupre gravet explicat al visitatores li aventura fantastic
de ti locomotive e de su constructor.


### Li genial ovre de un ingeniero

Ante 55 annus Oscar Hansen, un danesi ingeniero emigrat in America, hat
projectet constructer un locomotive in quel li perfectionamentes
imaginat de il devet constituer un remarcabil modelle. Por li
realisation de ili il hat sacrificat li max grand parte de su fortune.
Li machine finit, Hansen dat a it li numeró 13 ciffre quel devet
conceder le li felicitá. Ma just li contrarie evenit.

Li companie del Ferrovia del Colorado, quel hat interessat se a ti nov
modelle de quel on expectat marvelosi resultates, demandat tande far un
prova sur su rete, e delegat un de su mecanicos por ducter it.

Esque li culpe de Hansen quel ne savet bon explicar li manuation de su
machine, o esque negligentie del mecanico in li intention sabotar li
invention? Li facte es que durante li provas, li nov locomotive, quel
devet esser un miracul de velocitá, developat un rapiditá ne superior a
ti de un machine ordinari. E in ti qualitá solmen it esset comprat -- pro
compate al ingeniero -- del Direction del Ferrovia.




### Li curse al abisse

Li ingeniero Hansen sentit tam profundmen li fiasco de su esperanties
que su mental statu esset gravmen tuchat. Nequo posset deprender de su
spiritu que ti aventura esset debit unicmen a un mal intention. On esset
obligat includer le in un asil de alienates, ex quel il successat
evader. Il hat lassat crescer su barbe e nequi reconosset le quande il
traversat li cité por atinger li station de ferrovia. Ta, il decovrit su
machine sub pression, atelat a 6 vagones cargat de dinamite, de quel li
transport postulat un prudent lentore. Hansen, ne vidente un mecanico,
saltat sur li locomotive, manuat li leveres, quel il tam bon conosset, e
departet con li tren, ante que on posset far quocunc por impedir le. Il
besonat solmen quelc minutes por accelerar e atinger un rapiditá ancor
nequande videt sur li rete del Ferrovia del Colorado. Detra le... li
vagones plen de dinamite.

Durante ti témpor, li station de Kansas City hat alarmat li tot linea de
ferrovia. Un altri machine esset lansat sur li secund via paralel, por
persequer li tren e por explicar al conductor li dementie de su
interprense. Benque tre rapid, li secund locomotive ne posset atinger
it, li machine de Hansen avansant con un vertiginosi rapiditá. Li
locomotive Nro 13, sub li duction de su constructor, esset finalmen in
statu monstrar to, quo it esset capabil.


### Li catastrof

Li garda-via proxim un ponte, lontan sur li Colorado, raportat plu tard
que il hat audit un formidabil explosion. In facte, in li intrada del
ponte on trovat li vestigie de 6 vagones de merces. Li sucusses causat
del efrenat curse in un curve just ante li ponte hat provocat li
deflagration del dinamite. On retrovat li vagones dissplittrat, ma null
tracie del locomotive e de su ductor.

Pro que it esset ínprobabil que li pesant machine vell har esset
volatilisat del explosion, on admisset que it hat esset projectet in li
profund rivere per li potent soffle del deflagration. Li avantage del
interprense ne valent li custas on renunciat al salvation del machine e
li afere esset classat.


### Un demí-secul plu tard

Poc a poc li oblivie extendet se sur ti accidente. Quinant quin annus
plu tard -- it es dunc ante 10 annus -- un interprense de corection e
reparationes esset executet proxim li ponte. Durante li draggage li
ovreros decovrit in li funde del rivere li locomotive nro 13 tre bon
conservat sub un strate de sand spess de 5 metres. E in li cabine del
mecanico un homan squelette, ti del ingeniero Oscar Hansen quel in li
moment del accidente hat probabilmen cramponat se al leveres e manettes
con su tot forties decuplicat del dementie.

Projectet in li rivere, li machine, pro su enorm pesa, hat profundmen
infundat se in li sandes, de quel li spessore hat ancor crescet in un
demí-secul. Lass nos adjunter, por li glorie de Hansen, que il hat
realisat in su construction cert tecnic principies quel hodie on
considera quam li resultates max recent del modern tecnica.

(Ex francesi, trad. R Bg)




## Un rari animale

Li morte del gigantic salamandre de Sligo, in 1946, ha privat li Zoo de
London del max rari animale quel il possedet. Ti bestie, unic specimen,
de un metre long, havet un cap aplastat, tre litt ocules e un tre curt
caude. Il hat exeat, in 1924 in Hong-Kong, de un cloaca quel un
inundation hat ruptet, e li marita del guvernator, li marquesa Sligo,
hat inviat it in London.

Quande, in li comensa del ultim guerre, on mortat li pluparte del
animales, on conservat ti-ci pro su raritá. On mettet it in un secur loc
e on retroductet it in un aquarium solmen in 1943. Ti salamandre nutrit
se exclusivmen per carne e it manjat regularimen un vez chascun semane.
It agrandat se solmen de 15 cm in 20 annus.

On save nequo cert pri ti gigantic salamandre, tre diferent de su
congeneres, omnes originant in Japan; on crede que it descende de un
ambifio prehistoric. In omni casu, til hodie, on ha trovat un sol
specimen de ti specie.

Habitualmen, li grand salamandres habita li torrentes del montanias o
subterran riveres, e ili cela se in obscur fores sub li roccas.




## Li cangurú

Ante 3 annus, un farmero australian de Grafton, nominat William
Thompson, decovrit un gross cangurú inbrolliat in un clusura de ferrin
files, talmen que it ne plu posset moer. Avan ti spectacul un baroc idé
traversat li spiritu de Thompson: il deprendet su old jaque, vestit per
it li cangurú, cuidante butonar it e fixat it mem per un solid cordette
circum li córpor del animale. Poy il liberat li povri cangurú, e
comensat rider til li lácrimes vidente li bestie fugir saltillante,
vestit de su jaquette.

Ma subitmen, il cessat rider; il just memorat que in li matine il hat
mettet un bank-note de 50 pounds in un tasca de su jaquette, summa quel
il volet consacrar al compration de un agricultural machine, in
Brisbane.

Thompson ne eat a Brisbane ma, acompaniat de omni su domesticos, il
serchat partú li vestit cangurú.

Forsan li cangurú, devenit tam subitmen rich, ha esset, saltante, til
Brisbane, por comprar un pantalon. In omni casu Thompson ne ha retrovat
su bank-note til hodie.




## Li unesim telefon in Svissia

Li unesim provas de telefon in Svissia comensat in li fine del annu
1870. Li grand desfacilitá jacet tande in li fabrication de microfones
capabil reproducter clarmen li voce homan. In estive 1880 un prov-linea
esset installat inter Berne e Koeniz, e inter Berne e Wabern. Li
aparates, in ti témpor, ne ja esset perfectionat til posser reproducter
clarmen qualcunc voce. It existet voces plu o minu «telefonogenic».

E in Koeniz li secretario municipal e notario Freiburghaus, quel servit
in li telefonic station del cité, esset dotat de un voce de quel li
timbre convenet specialmen al conversationes per telefon.

In Wabern, li postal buralist Elise Fankhauser, quel havet un litt
spiceríe, e anc plenat li functiones de telefonista, havet anc un voce
favorabil a ti nov profession. Li telefonic aparate de ti unesim
telefonista in Svissia esset plazzat simplicmen in su chambre!




## Esque vu save it?

-- Un judicament pronunciat in Illinese (USA) declara que chascun
infante have li jure criar quant mult il vole un hor chascun die alminu;
it acte ci, remarca li judicanto, pri un exercicie excellent por li
pulmones del bebé.

-- In India on ha experimentat sur quelc rutes un covritura composit de
melasse, de asfalte e gudron. Ti mixtura resiste perfectimen al calore e
deveni dur quam li petre.

-- Quande Napoleon Bonaparte presentat se al scola militari de Paris por
studiar li strategie, il chocat se al hostilitá de su professor de
german lingue, quel judicat le índigni concurrer, pro que, il dit, «li
eleve Bonaporte es un stupide».






# Cosmoglotta B 97 (may 1948)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, Cheseaux s/L. SVISSIA

Expedition: Gilbert Pidoux, YVONAND (Vaud) SVISSIA

Abonnament annual: simplic Fr 8, duplic: Fr. 14, de propaganda: Fr. 20
sviss.

Serie B, poligrafat   Tel. (021) 4 62 18  May 1948 -- Nró 97 (2)


## Contenete

- Federn: Literatura o litteratura.
- Ancor, denov, sempre.
- Blaschke: Li verbes reflexiv.
- Nov editiones.
- Cronica.
- Occidental-Union.
- Nidecker: Latin quam mundlingue.
- Dickinson e Koning: Opiniones de Ex-Esperantistes.
- Leuenberger: Decalog por li reconciliation del confessiones.
- Beer: Tri excellent manieres propagar Occidental.



Li printation per Offset del edition A permisse nu reproducter
ilustrationes con li condition que ili es dessinat per strecas, quo
exclude li fotogrammas e li ombres estompat. Nor colaboratores posse
dunc desde nu junter a lor articules tal dessines, grandore del
reproduction in nor revúe.




## Literatura o litteratura?

Li dúbite pri li exact scrition del parol literatura, quel sembla
ínnecessimen reyer che quelc de nor scritores, posse esser eliminat sin
discusser li discrepanties inter national lingues in ti concerne e sin
intrar in li detallies de historic etimologie.

Un parol latin ha diferentiat se é in forme é in contenete, ma ne
uniformimen in omni lingues; sufice dir que li unic parol francesi
lettre have hodie in Occidental tri equivalentes clarmen distint in
forme e in signification:

Lettre es li missage scrit sur papere e transmisset per li posta.

Líttere es li signe scrit o printat; 26 lítteres fa nor alfabete.

Literes, usualmen in plurale, es un parol general quasi inbrassant
scrition, leida, e literatura, -- stant inter artes e scienties. It
survive in li francesi expressiones docteur-ès(?)-lettres,
belles-lettres, li ultim de queles ha intrat in mult lingues e anc
Occidental in su forme francesi per su derivate bellettristica.

It es *literes* quel da un serie de derivates plu current quam li
radice: literat, ínliterat, literari, literator, e literatura.

In omni casu ne existe rason scrir du t in literatura.

Ilmari Federn (London)




## Ancor -- denov -- sempre

Ti tri paroles ne es sinonim quam fa creder li misusage ye vezes
incontrat. It es, it sembla, precipue nor amicos de lingue francesi
queles, traductente automaticmen lor «toujours» per «sempre», e lor
«encore» per «ancor», oblivia que in Occidental li aplication de ti
paroles es plu strictmen definit.

Ancor es dit pri to quo ne ha cessat.

Denov es dit pri to quo hat cessat, ma recomensa.

Sempre es dit pri to quo ne es limitat in su durantie natural.

Un simplic exemple va clarificar ti important diferentie:

In un numeró de Cosmoglotta yo trovat ti frase: «Senior de Wahl *sempre*
habita Tallinn.» Quo li scritor volet dir es «nu quam ante li
guerre»; i.e. senior de Wahl ne ha cessat habitar Tallinn. Corect dunc
vell har esset: «Senior de Wahl *ancor* habita Tallinn.»

Or it es ver que «ancor» posse, in cert casus, esser usat por
accentuar que li statu descrit va bentost changear, quam p.ex. in
«Senior de Wahl ancor habita Tallinn, ma va bentost translogiar a
Tartu.» Por evitar tal fals implication, it recomanda se adjunter
«sempre», sin omisser «ancor»: «Senior de Wahl sempre ancor habita
Tallinn.»

Si on vole expresser que senior de Wahl, pos har habitat un altri cité
durante li guerre, ha retornat a Tallinn, on deve dir: «Senior de Wahl
*denov* habita Tallinn». Sempre implica ni passate ni future, it
significa un statu permanent o recurrent ye intervalles: «*Sempre*
quande senior de Wahl viagea a Tartu il logia in li sam hotel.»

Naturalmen it existe casus u du o mem tri paroles expresse li sam
factes, accentuante diferent aspectes: vi un frase ex un lettre quel yo
recentmen recivet:

«E it es just un de ti aferes administrativ besonant liquidation quel
obliga me scrir vos ti lettre. It es *denov* li afere X.» Denov ci
expresse que li afere X dormit durante un cert epoca, o que it semblat
star liquidat, o que, simplicmen, it ne esset mentionat durante un cert
témpor.

«It es *ancor* li afere X.» vell har accentuat que, in contra a nor
esperes, li afere ne hat finit. Ma *sempre* ne vell dar un sense in ti
contextu.

«Quo ocupa le tant?» -- «Oh, *sempre* li sam afere X.»

Ti response es possibil, pro que *sempre* implica null temporal
límite: Li afere X. ocupat le durante li passate, e in li presente, e it
va probabilmen ocupar le anc in li future, contra que *ancor* in ti
contextu vell far nos esperar que li afere va esser liquidat, e
*denov* vell implicar que it ha recomensat ocupar le, sin indicar ca
it va o ne va finir.

_Ilmari Federn (London)_




## Li verbe reflexiv

DEFINITION: Verbes queles sempre o in un cert signification have apu se
li pronomine reflexiv, es nominat verbes reflexiv, por ex. D. Sich
weigern: F. se taire. Li verbes transitiv, usat in special casu quam
verbes reflexiv ne oferta desfacilitás; dunc, ti-ci es ci ne tractat,
p.ex: lavar li linage -- lavar se.

Inter li particularitás del diversi lingues (i.e. idiotismes) li verbe
reflexiv lude un important rol por li planlingue. Nam mult verbes queles
es reflexiv in *un* lingue va monstrar lu dit.



|===
| D                        | E                       | F

| sich ändern              | to change               | changer
| sich belaufen            | to amount to            | (se) monter à
| sich ereifern            | to fly in a passion     | s'échauffer
| sich ereignen            | to happen               | arriver
| sich freuen              | to be glad              | se réjouir de
| sich sehnen              | to long for             | désirer
| sich unterscheiden       | to differ               | se distinguer
| sich vermehren           | to increase             | augmenter
| sich weigern             | to refuse               | (se) refuser (à)
|===

|===
| Occidental               | Ido                     | Esperanto

| changear se              | chanjar                 | ŝanĝiĝi
| far (summa de)           | facar sumo di           | sumiĝi (?)
| ardentar se, calentar se | inflamesar, fervoreskar | flamiĝi, ekscitiĝi
| evvenir                  | eventar                 | okazi
| joyar se                 | joyar                   | ĝoji
| desirar vivmen           | deziregar               | sopiri
| diferer                  | distingesar             | diferenci
| augmentar                | kreskar                 | plimultiĝi
| refusar                  | refuzar                 | rifuzi
|===

In anglesi coresponde al exemples german nereflexiv verbes, proque
anglesi in general possede solmen poc verbes reflexiv, contra que in
francesi li verbes reflexiv alterna con li nereflexiv verbes.

Vice versa it existe in german un grand númere de verbes nereflexiv a
quel in francesi coresponde verbes reflexiv.

|===
| D          | F

| ahnen      | se douter
| beichten   | se confesser
| bereuen    | se repentir
| schweigen  | se taire
| ausrufen   | s'écrier
| entfliehen | s'enfuir
| spotten    | se moquer de
| vertrauen  | se fier à
|===




Yo mentiona ci li lingues slavic in queles li verbes reflexiv o alminu
li pronómines reflexiv lude un grand rol. Yo audit de Germanes qui vive
desde
long in Polonia, li expression-maniere: Es wallte sich mir nicht
aufstehen = it ne me volet se levar me = yo ne volet levar me.

Li verbes transitiv, in special casu usat quam verbes reflexiv, por ex.:
Yo lava li linage, Yo lava me -- ne oferta desfacilitás. Dunc, ti-ci es
omisset.

Li construction nereflexiv de mult verbes in anglesi e in francesi
explica se facilmen ex li signification original, etimologic divers del
verbes concernet. E increase -- Occidental crescer, D wachsen z zunehmen -- sich
vermehren.

Por aportar uniformitá in Occidental yo proposi: Por DEFIRS es a composir
complet listes de ti verbes, e secun ti listes on va selecter li optim
forme por Occidental. Si possibil, ti verbes deve esser preciset, fixat
per regules.

In omni casus: in li lexicos e vocabulariums deve esser in prim dat li
signification primitiv ex quel li altri significationes seque. Forsan
tande regules es superflu: D sich räuspern, Occidental tussettar.

Ho-témpor, quande presc omni occidentalistes es un poc linguistes, li
indication del signification primitiv ne es tam urgent. Ma plu tard,
quande Occidental va esser difuset anc inter homes minu versat in li
grammatica, un precis indication es absolut necessi.

Lu sam vale anc por li verbes ínpersonal quam es freut mich = ich freue
mich = yo joya; es verdriesst mich: yo chagrina; es dürstet mich = yo
sitia, etc.

In fine yo mentiona que it es necessi enumerar in li grammaticas li max
frequent expressiones diferent in li lingues national, p.ex. Recht haben
in D. = Occidental esser rect. D Es geht mir gut = yo standa bon; Wie spät ist
es? = quel hora es?

W. Blaschke, Austria.




## Nov editiones

Nor centrale ha just editet nov marcas de propaganda a collar sur li
cartes e lettres. On posse obtener les che Institute Occidental por li
precie de Fr sviss 1.50.

Tri special vocabulariums. Nor nov coidealist Sr. Dr C.A. Pfeiffer,
Königstein (Germania), ha inviat nos li sequent vocabulariums tecnic
german-Occidental: 1/ fotografie, 2/ astronomie, 3 meteorologie. Noi va studiar
li max bon maniere publicar les. Interim noi mersia calidmen Sr. Dr.
Pfeiffer por su entusiasmat colaboration e ti enorm labor fat in un
curtissim témpor. Li nov Occidental-Academie va ancor dever decider pri quelc
paroles ante li publication. F.L. Special vocabulariums deveni sempre
plu necessi. Esque alquel competent coidealist vell interessar se pri li
preparation de tal ovres? Ples scrir al Centrale pri to.

Lexico anglesi-Occidental: Sr. BOer, secretario del anglesi
Occidental-Societé, informa nos que li lexico anglesi-Occidental es nu pret e va
esser publicat pos quelc mensus. Noi gratula seniores Pope e Littlewood
por lor remarcabil labor.




## Cronica


### Anglia

Li New Schoolmaster, jan. 1948, ha publicat lettres pri Occidental de Sres.
Raxworthy e Littlewood.


### Francia

Aparit Novas Interlinguistic, nros 1, 1948, organe in francesi e Occidental del
Occidental. Societé de Francia. Redactor L.M. de Guesnet, Paris, 83, Rue
Rochechouart a quel on posse adressar omni demandes de information pri
nor movement in Francia, anc por li abonnamentes. -- Contenete: Cronica.
Li regul de Wahl. Li principie: un líttere, un son. Li contracte
Zamenhof -- Hachette. Nor confratre fa memorar que si Zamenhof devet
refusar in 1907 transacter con li Delegation pri li question del
reformes, to deveni del facte que il esset ligat per un contracte con li
firma Hachette interdient le publicar alquo in un lingue diferent de
Esperanto primitiv.

Canalettes del palude. Racontas ilustrat de infantes in francesi e Occidental.
On posse obtener specimenes de ti rev'ue, de quel li tirage es limitat,
che Sr. J. Roux, instructor in Coulon (2 S), Francia.

Conversationes inter instructores, cadernes in national lingues con
traduction in Occidental, redactet de Sr Sr. Poujet, instructor, 69, Rue
Ruinart de Brimont in Reims (Marne), Francia. Li nro just aparit nro 1
del serie IV tracta: li instruction del lingue matrin, li ovre de
Freinet, etc. Noi recomanda ti revúe specialmen al educatores.


### Germania

Nor amicos de Germania ha just publicat un remarcabil prospecte in
german: Endgültige Welthilfsprache, redactet de Dr. Fritz Haas, por
responder al habitual prejudicas del Esperantistes e exposir li
principies del lingue international modern. Ti excellent prospecte de 4
págines constitue un anihilant critica contra li ínutil complicationes
del lingue de Zamenhof.

Un altri prospecte in german e in Occidental esset publicat junt del Societé
german e del Occidental-Centrale de Winterthur in Svissia.

Noi saluta ti general revivification del movement Occidental in Germania,
movement quel esset li max important inter omni landes ante li guerre.

Li 8.2.48 aparit in li «Sonntag», semanale, un articul in favore de
Occidental, scrit de Sr. Alfred Metzner in Berlin, con specimenes de nor
lingue. Noi recomanda sempre adjunter li adresse de un Occidental-buro por que
li interessates posse relater con li movement, sin que li nascent
simpatie del novones es presc sempre perdit.




Sr. Wilhelm Ninarech (Adresse: 13 a, Altmannstein, in Bavaria, US Zone,
Germania, scri nos: «Ja in 1932 yo conosset Occidental per li libre
«Occidental die Weltsprache», quel aparit in Stuttgart. Li annus succedent
adver ne ha esset favorabil por li developament de Occidental in Germania. Nu,
yo possede li
cursu e li vocabularium de Sr. Matejka. Regretabilmen li guerre ha
ruinat mi fortune e yo ha esset expulset de Silesia. Particularimen yo
es opresset per li perde de mi biblioteca. In Germania ho-témpor libres
es un ínatingibil raritá. Pro to yo vell esser grat reciver quelc libres
superflu, si possibil in francesi, specialmen li ovres de Voltaire, o
libres pri logica, del grand matematicos francesi, por ex. Poincarré,
Darboux, Galois, Poncelet, Chasles, Lagrange, Alembert... Altrimen yo
es interessat precipue per li filosofie del 18-esim secul.» ... Noi
peti li coidealistes possent far ti invia ne tro tardar. Premersí de Sr.
Minarech.

Li guvernament militari despermisset a Sr Feder incassar li payamentes
in favor del Institute Occidental de Chapelle; ples dunc cessar far ti
payamentes a ti adresse. Noi va informar personalmen li interessates pri
li nov mode de payamentes. Noi anc peti nor german coidealistes ne far
comendes a Sr. Feder nam il ne have stock de librería e ne have li
necessi témpor, ni suficent bon sanitá por ocupar se pri ti labor.

Omni comendes por li zones american, britannic e francesi es a inviar
directmen al Institute Occidental de Chapelle (Vd), e desde li 1 julí
1948 a Cheseaux s/ Lausanne, Svissia.

Concernent li invia de libres e de Cosmoglotta in li zone sovietic, it
ne es ancor possibil far it directmen de Svissia.


### Irak

Sr. Naim Kattan in «AL SHAAB», de Baghdad, del 30/8/47 ha publicat un
articul «Lingues international», ex quel noi cita lu sequent:

____
Omni lingues mentionat tende generalmen a simplificar, tam mult quam
possibil, li regules grammatical e liberar se del ínregularitás, al un
látere, e altri látere usar li paroltresor quam it es, in li maxim gradu
possibil, comun al lingues europan. To vole dir ili prova trovar paroles
queles existe in plu quam un lingue... Occidental es considerat har
atinget ti du scopes in plu grand mesura quam alquel altri lingue
inventet... Ti lingue Occidental esset inventet de prof. Edgar de Wahl,
un Estonian, in 1922. Desde ti témpor it ha trovat mult studiantes e
defensores in li pluparte del landes europan e anc in America. Su grand
simplicitá es demonstrat per li facte que alquel hom quel conosse un
lingue europan posse comprender it completmen sin har aprendet it...
____


### Italia

Li 4 februar 1948 constituet se in Savona li Gruppe interlinguistic
Savonesi. Comité provisori: Franco Bigatti, prof. Francesco Siccardo,
Rag. Giovanni Tinti. In li fine de mars va comensar un cursu de
Occidental.


### Svedia

Pri li labores de IALA, nor confratre «Li Sved Occidentalist» de marte
1948 fa li sagi e pertinent remarcas sequent:



____
...Si li actiones de IALA vermen resulta in un lingue, acceptat de
oficial autoritás, li occidentalistes ne deve protestar, si li forme es
tam simil a nor lingue quam monstra li supra specimenes, ma del altri
látere it es certmen prudent ne haver tro grand ilusiones. Ante 20 annus
un comerciante de Stockholm donat 80000 sved kronas por Anglic, li
anglesi in reformat ortografie secun prof. Zachrisson. Quande li moné
esset usat, li nómine Anglic bentost esset obliviat!
____


### Svissia

Li revúe Europa de may 1948 publica un articul in Occidental «Federalistes e
Interlinguistes», articul plen de un bon e sagi filosofie, e signat
A.M.

Aparit li nros de februar a may 1948 de Cive del munde, sempre
interessant organe poligrafat del gruppe de St Gall del sviss assoc. por
Occidental. rich cronica

Li «Revue internationale de stenografie» (abonnament annual 4 W che 11,
Chemin Ritter, Biel, Svissia), in su nro de januar-februar 1948, quam
habitualmen reproducte un tot págine de Cosmoglotta. Li publication de 6
págines consecutiv constitue un concurse quel permisse aquisiter li
«Certificate de studie de Occidental»; un calid mersí a nor confratre.

Nor colaborator Sr. Leuenberger, pastor, ha just esset nominat vicario
in Lyss (Cton de Berne). Nor gratulationes. Su adresse desde may es: Sr.
Walter Leuenberger, pastor in Lyss (Cton de Berne) Svissia.

On ha forsan remarcat que sur li covertes de Cosmoglotta li nómine del
expeditor es viceat nu de ti de Sr. Gilbert Pidoux de Yvonand, un
village sur li rive del lago Neuchâtel. Nor devoet colaborator, Sr. Ed.
Mayor, un del unesim adherentes de nor lingue in Svissia, e hodie
presidente del sviss Ass. por Occidental es menaciat de tuberculose. Li
medicos ordonat su departe por Leysin, u il va dever restar probabilmen
6 mensus. Su adresse es: Clinique les Sapins, Leysin.

A Sr. Mayor nor calid simpatie e desires de un bentosti complet
resanation.


### Tchecoslovacia

Secun li organe «Voce de Praha», de marte-april, cursus de Occidental ha
comensat in du cités de ti land. On editet un prospecte destinat far
conosser nor lingue in li comercial circules.

«Lidova Kultura» del 19.XI.1947 publica un long articul con li titul:
«Esque noi ha haver un L.I.?» Li autor da objectiv informationes pri
IALA e adjunte que Occidental ha anticipat li labores de IALA.

«Usvit», li revúe del catolic studiantes, aporta un noticie con li
adresse del buro Occidental tchec. It recomenda Occidental al interesse del letores.

«Dorost», li revúe del catolic yunité, sercha colaboratores e
corespondentes. Li catolic Occidentalistes de extrania mey scrir al
adresse: Zahranicni odbor SKM, Praha II Vysehradska 8.




## Occidental-Union

Noi fa memorar que omni abonnatores de Cosmoglotta posse devenir membre del
Occidental-Union, solmen si ili ha inviat nos li carte de adhesion
signat. Comprensibilmen, si ili es ja membre ili ne deve plenar denov ti
carte de adhesion. Li membratu continua de annu a annu til li scrit
revocation ante li 31 decembre. Anc li abonnament a Cosmoglotta cessa
solmen pos scrit avise al administration. Concernent Cosmoglotta noi demanda a
omnes far un special efortie: recrutar adminu 2 nov abonnatores por
1948. Ples demandar nos numerós de propaganda con li carte de
abonnament.

Li sviss ductores del Occidental-Union reunit se in Bernt in marte, precipue
por etablisser un nov division del labor devenit intensi e descargar un
poc Sr. Lagnel. Pos un apelle al membres del SAPO, pluri auxiliatores
declarat se pret assumar functiones secundari e tamen índispensabil quam
li printation per Roneo, expedition del printates, etc. Noi mersia
calidmen Sres Hagmann de Grenchen e Pidoux d'Yvonand har benevolet
prender sur ili un parte de ti functiones.


## Academie

Li Occidental-Academie ha just esset reorganisat e renominat del Senate
del Occidental-Union. It comprende til nu 3 Svedes, 1 Finnlandese, 2
Angleses, 2 Svisses, 1 Austriane, 1 Francese, 1 Hispane, 1 Italiane, 1
tchec, ma it va completar se, si necessi por cooptation, secun su
statutes, por aquisiter representantes de altri important lingues. Li
nómines del electetes va esser proximmen publicat.


## Cassa de propaganda

In Svissia noi fat durante li annu 1947 grand eforties de propaganda,
precipue che li presse sviss. Li resultates es injoyant, e monstra nos
que noi deve continuar nor action. Ma, si li responsabil coidealistes
quel ocupa se pri propaganda labora sempre gratuitmen, ili ne ancor
posse payar ex lor tasca omni expenses concernent li papere, covertes,
multiplication, expedition, etc. It es un excellent ocasion por mult
coidealistes, quel ne have li témpor propagar, posser auxiliar nos per
subventiones por ti precisi scope. Omni donationes, mem li max micri, va
esser bonvenit. Sincer premersí!

Donationes recivet: (Dec. 1947) A.(?) Portmann Fr. 7.—, Dr. Wormser: F
4.80, R Ström Fr -.35, C. Segerstahl: Fr-.20. (1948) E. Berggren: Fr
5,85, J. Gär: Fr 7.90


## Adresses

Desde li 1-esim julí li adresse del Centrale, o Institute Occidental va
esser ne plu Chapelle Vd, ma Cheseaux s/ Lausanne. Nor Centrale va esser
atingibil per li tren Lausanne-Echallons in un quart de hor, quo va mult
facilitar li relationes inter nos.

Desde nu on posse atinger directmen li redactor de Cosmoglotta, Sr. R. Berger,
prof. in Morges, per telefon, vocante li nro (021) 7 31 41.




## Latin quam mundlingue

Li «Göttinger Universitäts-Zeitung», nro 20 de 1947, publica un
articul, signat R. Keller, vicario in Carlsruhe, e scrit in German:

____
Que latin es índispensabil por un hom, qui vole, etsi modestmen,
ocupar se quam scientist, ne es contradit. Regretabilmen tamen latin ne
posse compleer li grand mission quel esset atribuet a it til fine del
17-esim secul, quande it esset li lingue international del erudites.
Quant comod it esset, in ti témpor, que li homes apartenent a diversi
nationes posset discusser important problemas in li sam lingue. Quant
desfacil in vice de to, es hodie por nos, si in questiones de
supernational importantie noi deve in prim transposir li materiale ex li
max diversi lingues in nor matrin lingue!

Por to, adver ti lingue (latin) vell dever esset adaptat al modern
besones. Si it esset possibil crear ex li mort lingue grec un nov, li
neogrec, quel es usat quam lingue litterari; si it esset possibil
reviventar mem li hebraic talmen, que it posse esser usat quam modern
lingue de conversation in li partes de Palestina habitat de Judéos, alor
it vell dever esser anc possibil adaptar li latin por li usation in
modern vive.

Yo memora que quelc annus ante li guerre, modern latin poemas esset
premiat de un gremie. Un Germano recivet li premie. Anc li «Psyché» de
Rohde esset traductet in Latin...It ne vell esser damage por li
academic mentalitá, si ye ocasion de solemnitás on vell audir
alocutiones in latin lingue...
____

Li articul de Rolf Keller esset respondet in li sam revúe (Nro 23, 1947)
per un avocate de Esperanto, qui concede li necessitá de un lingue universal
apu li matrin, ma adjunte, que latin, por esser usabil, vell dever esser
liberat de su grammatical complicationes e que on vell dever trovar
regules por li formation de nov paroles, por trovar denominationes por
li modern notiones. On deve regresser al comun indo-germanic archilingue
e evoluer un L.U. ex su elementes sin adopter li grammatical
ínregularitás quel rendi tam desfacil li aprension de un lingue. «To es
un via mult plu util, quel ducte in rect linea ad Esperanto. Li blama
contra Esperanto, secun quel ti-ci, quam artificial lingue it ne posse haver
li profunditá e finesse del expression de un natural lingue es fat
solmen de tis qui ne conosse it.» (signat: Hanz Dolozalok, Gräfelfing
bei München)

Noi posse solmen remarcar, que li du articules vell har esset
dispensabil, si li autores, o solmen un de ili, vell har conosset
Occidental, quel in veritá, es ti latin liberat de su grammatical
complicationes e inrichat de paroles por omni modern notiones.

_Henri
Nidecker, Arlesheim (Basel)._

Remarca del Red.: Li ultim argument de Sr. Dolezalek sembla nos ínexact.
Mult adherentes de Occidental usat antey longmen Esperanto, e just li
experientie docet les que ti lingue es ínsuficent por li expression
nuanciat del pensas.




## Opiniones de ex-Esperantistes

Yo es Esperantist desde 15 annus e ha studiat li lingue profundmen,
secun li du láteres grammatical e litterari. Principalmen yo interessat
me pri «lernolibroj» e studiat six o sett de ili in li anglesi, quel
es mi matrin lingue e un de du in Esperanto.

Desde 1934 til 1938 yo savet nequo pri Occidental, mem pri su
existentie. Vi un rason pro quo Esperanto es nociv! Li ferrin cortine de
Esperanto descende, e on save absolut nequo pri li facte, que forsan existe
plu bon lingues quam Esperanto. On posse mem asserter que opiner que posse
esser trovat un plu bon solution, es quasi un heretic pensa!

Yo parla de experientie, nam in 1938 un amico parlat me pri Novial, e
dit, que ti lingue es plu bon quam Esperanto. Yo strax respondet que to ne
posse esser, pro que Esperanto ja es li solution. Pro quo studiar altri
dialectes o inventiones?

Ma yo studiat ti libres. It esset li comensa del fine por me. Pos quelc
semanes mi amico dat me un exemplare de Cosmoglotta. Yo hat opinet til tande
que existe solmen *un* international lingue possibil! Yo abonnat
Cosmoglotta, pro que yo credet que on posse confrontar un antagonist plu
bon si on conosse su armes. Pos poc studie yo volet saver plu mult. Yo
leet «Spíritu de Occidental», quel suficet me!

Ma quant Esperantistes vermen save li actual situation del L.I.? Li
ferrin cortine es efectiv! ... Noi deve fortiar ti ferrin cortine e
aperter li spíritu del Esperantistes al actual.    G.L. Dickinson
(Anglia)

Ti qui studia Occidental sin prejudicie deve aconosser que it es li ove
de Colombus. E propagante Occidental it es decorageant trovar sempre sur
su via li sam impediment: Esperanto, quam un petre a eliminar o a
transgrimpar. Quande on compara ti lingue con nor perfect Occidental on
trova risibil dever sacrificar tant mult pena por combatter un tam
primitiv idioma. Nam li defectes de Esperanto es li cose quel on vide quasi
in prim. Studiar Esperanto quande on ja conosse Occidental es repugnant, por li
pluparte forsan ínpossibil. Vi li cardinal defectes pro quel yo
abandonat Esperanto: Li acusative, superflú e genant, desfacil por omnes mem
por li Germanes. -- Flexion del adjective, anc superflú e genant, da
monoton formes. -- Ínnatural plurale per -j, vice li international -s. --
Li 6 participies, existent in null lingue, presc ínpossibil a usar. -- Li
corelatives, inventet por facilisar li aprension del lingue, es in
realitá un morasse u mult eleves drona se. -- Li duplic lexico. Apu li
inventet e self constructet paroles on usa li ver international paroles:
hospitalo apu malsanulejo, skolo apu lernejo. -- Li diacritic lítteres. --
Li polonesi pronunciation del C, foren a presc omni Europanes. -- Li
ínnatural accentuation, de mult paroles: nacio, pario, etc. -- Derivat
paroles sin conexion regulari: menso, mentala; direkti, direkcio. etc.,
etc.   A Koning (Nederland)




## Li decalog por li reconciliation del confessiones

1. Atente ante omnicos to, quo li confessiones diversi have *comun*

2. Vide li diferentie corectmen, to es in li fluida del vive historic e
in li fluida del propri evolution.

3. Ne combatte contra li altri confessiones e eclesies, ma concurre e
emula con ili

4. Combatte contra li fariseic saturat vanitá, li satisfation de se
self, in li eclesie a quel tu apartene.

5. Respecte li altri confessiones.

6. Compara li ideale in tui propri confession con li ideale del altri
confession, e compara li realitá con li realitá. Dunc evita li errore
comparar li ideale de tui confession con li realitá in li altri
confession.

7. Sercha li historic e li hodial culpa de separation e li cause del
separation del eclesies ante omnicos in tui propri confession.

8. Ne prova converter li altres a tui confession, ma converte unesimmen
to self a tui confession.

9. Ne parla pri «Retornada del altri confession o del hereticos», ma
atende li construction de un ponte inter li confessiones e un reciproc
aproximation de omni cristanes per un progression, per un maturation e
per un itern crescentie de ambi confessiones.

10. Conossenta li altri confession e eclesie por personal contacte e per
su litteratura.

(Traductet ex li cristan mensuale «Dein Reich komme», organe del
UNA-SANCTA movement in Svissia, 1947, Nr 12    W Leuenberger, Lyss)




## Bibliografie: Fraseologie de Occidental

Sub ti titul nor colaborator tchec Sr. Jan A. Kajš de Brno, in
Tchecoslovacia publica un brochura de 32 págines bon printat de il self,
nam Sr. Kajš es printator. Teoricmen necos es plu enoyant quam un
colection de frases por li studie de un lingue. Tamen li autor successat
composir con ti arid tema un deliciosi ovre plen de humor e de
interessant e util detallies pri pluri centres de interesse: Un ver
modelle por altri analog tractates. Noi gratula Sr. Kajš por su labor e
espera que il va continuar in ti via con li verdore quel noi admira che
il.   (Precie: sv. fr. 0.80 che Institute Occidental.)




## A nor colaboratores

Noi fa memorar que in li procede Offset utilisat hodie por Cosmoglotta, ili
ne deve interspaciar quam antey li lineas, ma in contrari tippar
compact. Noi posse far reproducter directmen lor articules si ili es
tippat sin erras e sin strecas. Li corecturas posse esser glutinat sur
li paroles fals. Li lineas deve esser tam possibilmen egalisat, con un
longore de 17 cm.




## 3 excellent manieres propagar Occidental

In li present situation li question del max bon maniere propagar
Occidental es un problema de organisation. Noi ne have mult moné ma noi
have gruppes de devoet occidentalistes in chascun land; noi solmen
desira saver qualmen organisar les e lor labores. Vi mi suggestiones:

1. Constructer un impressiv literatura.

2. Subtener omni coidealist qual obtene successes.

3. Far propaganda inter li féminas.

In seque li aclarationes pri ti 3 punctus:

1. On sovente oblivia que on ne posse propagar un lingue in sam maniere
quam on propaga un nov parfúm o un nov cigarette. Li ordinari
non-linguist ne va aprender Occidental simplicmen proque it es li max
bon lingue international. Il va aprender it pro que il va trovar in nor
publicationes coses quel il ne va trovar in un altri loc. Pro to yo
suggeste que omni occidentalist deve strax considerar que il posse
traducter o mem composir. Ma ples ne far li erra de Zamenhof; ples ne
traducter Shakespeare, Molière, etc, queles es ja traductet in omni
lingues de Europa. Li facte que li Occidental-Union ne va posser printar
omnicos productet ne importa; to va dar vos li témpor ameliorar vor stil
e li desira expander Occidental til que vor articul va esser printat. Yo self
opine que li Occidental-Union vell dever organisar li traductiones, o alminu
indicar quel species de articules va esser max util.

2. Quande on lee in Cosmoglotta que un extran coidealist ha successat influer
un organisation on ne deve dir «Bon! Occidental ancor expande se!», e strax
obliviar li afere. No! On deve considerar esque vu personalmen posse
auxiliar le. Un redactor tchec es naturalmen impresset si il recive un
lettre de Anglia, de Francia, etc. To alminu pruva que li tchec
coidealistes ne parla non-senses pri Occidental.

3. Yo ha observat que li puellas es mult plu habil linguisticmen quam li
garsones; li yunos plu habil matematicos. It dunc surprisa me que tam
poc occidentalistes es féminas. Omni altri organisation social o politic
save que it ne posse successar sin li féminas e adapta su propaganda a
lor gustes. Noi deve changear ti situation rapidmen e provar interessar
li revúes feminin pri nor lingue.

S.W. Beer

Red.:

Noi concede que li conclusiones de nor colaborator anglesi es tre just.
Omnes posse serchar o traducter por Cosmoglotta, o anc composir les,
interessant e ne tro long articules, queles omni letores, e ne solmen un
parte de ili, vell leer con tre grand plesura. Tro sovente noi recive
long e enoyant contributiones queles vermen noi posse inserter ante mult
annus!






Chef-redactor: Ric Berger, prof. in Morges, Svissia

Redaction e administration: F. Lagnel, Chapelle-Vd, Svissia




# Cosmoglotta A 138 (jun 1948)

ANNU XXVII    JUNIO 1948    Nr 4 (138)


## Contenete

- BERGER: W. Mildebrath, J. Kajš.
- CONYERS: Li critico criticat.
- Scritores e richesse. Un revolution in li cinema.
- FEDERN: Genese de un lexico.
- MULTATULI: Li specialist.
- Li anestesie.
- COURIER: Un aventura in Calabria.
- JOHNSON: Li oceanic tempe-naves.
- MATEJKA: Astonant resultates de un metamorfose.
- HARRER: Li aventura de Johanillo.
- Oligine del ciffres arab.





## Du pioneros

Til quande international congresses va permisser que noi conossenta
unaltru, noi opine que nor revúe posse luder un rol util parlante pri li
cardinal interlinguistes, de queles sovente noi conosse solmen li nómine
e li labores silentiosi. Por continuar li rubrica comensat noi presenta
hodie du pioneros del lingue international, in prim...


### Willy Mildebrath

It es li ínfelici fate del idealistes del landes in guerre. Malgré que
ili oposit se al regime e a su agressiones, ili deve subisser nu omni
ínfortunes, sam quam li responsabiles. Willy Mildebrath, noi save it,
previdet li catastrof e, pro to, esset considerat quam suspectete. Ma
hodie il suffre fame e angustie quam li altres.

Tamen, strax pos li ultim tira de cannones, inter li fumant ruines de su
bell cité de antey, W. Mildebrath recomensat laborar por li lingue
international, in li espera contribuer al reconciliation de nor Europa
dividet e lacerat. Hante perdit omnicos necessi por un propaganda, sin
moné, il successat tamen restartar li movement por Occidental in su
land. Bell exemple de fide in un ideale de bonitá e amore, nam Sr.
Mildebrath, va atinger, li 21 august 1948, su 60-esim annu, it es li etá
u li altres generalmen decide reposar e transmisser li torche al plu
yun. Noi gratula nor colaborator in li ocasion de ti anniversarie e
desira le retrovar su complet sanitá compromisset durante ti horribil
guerre, e poy continuar ancor long su activitá interlinguistic,
propagante til li final victorie nor bell lingue international.

Li resultates quel il ha ja obtenet, malgré tre restrictet medies, es
pruvat per li grand quantité de demandes de informationes venient de
Germania a nor Centrale. Exemple a imitar.   R. Berger




### Jan Kajš

In 1901, in li etá de 26 annus, Sr Kajš devenit Esperantist e
fundat in Brno li «Unua (=unesim) societo de aurtrujaj esperantistoj».
Poy il iniciat con li subtene de su marita li fundation de
Esperanto-clubes in Praha e Wien. Quande Couturat ameliorat Esperanto in
1907, sub li nómine de Ido, il strax apoyat le nam il havet tro mult
ocasiones constatar li defectes del lingue de Zamenhof.

In 1911 il comensat editer li revúe Ido-tchec «Linguo internaciona»,
e, quam il self confesset it: sovente evenit que pos har comprat li
post-marcas por expedir li jurnale, il e su marita ne plu havet moné por
salar li terr-pomes!

Ma Ido, pro su base esperant/ic, ancor ne contentat Sr Kajš. Pro to li
aparition del lingue international *natural* in 1922 trovat che il un
terren tot pret. Il hat finalmen trovat in Occidental su ideale
realisat.

Quam printator e autor il editet successivmen pluri brochuras in e por
Occidental, por exemple: Li problema del lingue international (1928),
Micri Crestomatie (1933), Curse de Occidental (1935), Li astres del verne
(1935), e just nu «Fraseologie de Occidental» (1948).

Strax pos li guerre, in 1946, Sr. Kajš scrit nos: «Yo es san e desira
malgré mi etá consacrar li maximum de mi líber témpor a nor
Occidental.»

«Malgré su etá»! In facte, Sr Kajš just ha preterpassat li cap del
70-esim annu. E in su 73-esim annu ti pionero de un nobli afere pruva
que su intentiones ne esset van paroles, nam noi just recive su
«Fraseologie». In li anteparol il fa memorar que il laborat in li
interlinguistica presc 50 annus!

Passante noi fa memorar que li unesim pioneros de Esperanto in pluri landet
trovat li fine de lor evolution in Occidental. Por exemple, li unesim
propagator de Esperanto in Russia, Sr. Kofman de Odessa, mort just ante li
guerre, devenit colaborator de Cosmoglotta in su ultim annus, e autor del
manuscrite (regretabilmen destructet) del lexico russ-Occidental. Anc
Beauchemin, hodie adherent de Occidental, comensat li prim propaganda por Esperanto
in Canada circum 1900.

A omni ti servitores de un bell ideale, e precipue a Sr. Kajš, de quel
li portrete tant simila ti de un apóstol, nor emoet gratitá por lor bell
exemple.

_Ric Berger_




## Li critico criticat

In «American Esperantist», de sept-oct. 1947, Dr W. Solzbachen
discusse li libre «Vijf Kunsttalen» de Dr WJA Manders, pri quel Cosmoglotta
134 A, e 94 B ha parlat detalliatmen.

Secun S., Ido ja es mort, e Occidental ancor nequande ha vivet. Mem li max
loyal Idistes, il di nos, ha desertet ex lor anteyan campe; ma il ne
mentione que ti sam Idistes, vice retornar al gremie esperantic, just ha
transit al «ancor ne vivent» Occidental. S. reprocha a M. que il ne
suficentmen emfasa nor «mortitá»; il plutost vell har devet laudar pro
su guste de equitá, quel regretabilmen manca a mult altri Esperantistes.

Declarar, quam fa S., que Occidental es solmen «un projecte sur paper»
es facil; explicar li signification de ti vacui invective evidentmen ne.
(Red.: Li Volapükistes dit lu sam pri Esperanto in comensa!)

It apare que Esperanto es plu facil a aprender quam Occidental. Vermen?
Sur quo ti assertion es basat? In veritá to ne vale, mem por qui ha
riscat ruinar su sense lingual per tro long contacte con Esperanto. On
in tot besona nullmen, quam ficte creder S., esser un «specialist» por
scrir comprensibilmen Occidental; yo just leet un lettre scrit in Occidental
ínreprochabil de un...minero.

Occidental-parlantes S. nequande conosset. Or yo self, in quar annus, ha
incontrat solmen tri Esperantistes, de queles un ha nu devenit
Occidentalist.

Comparar li acusative substantival e adjectival de Esperanto, quel
Zamenhof self proposit abolir pro su desfacilitá, con li acusative
pronominal del europan lingues, es un conosset artificie esperantistic;
it es evident que li du coses in tot ne es paralel. E citar li
ortografie nederlandesi de ante deci-quin annus es pur sofistica.
Virtualmen li acusative ne plu existe in nederlandesi, e to es li pruva
e li consequentie de su tot ínutilitá. Un singul supervivent arcaisme
(Den Weledelen Heer) pruva nequó, except que expressiones de politesse
formal sovente es plutost old-modic. Null Nederlandese vell dir ancor
hodie: ik heb eenen groten hond; e null Nederlandese jamá vell har dit
(esperantimen): ik heb eenen groten witten hondEN!




S. asserte que «Esperanto ne es tam complicat quam fa aparer li
«Kompleta Gramatiko» e «Vijf Kunsttalen»; qui have un altri opinion
es un capille-fensor». Il pretende saver quel lingues ne satisfa al
postulationes pri un interlingue; a multes sembla que to es li casu
quande, pos sixant annus de discussion, li corect usa del participies
ancor ne es clar e fixat.

Qui self ha leet «Vijf Kunsttalen» es frappat precipue de to quo S.
evita cuidosimen mentionar. Ni un singul parol pri li maniere evident in
quel M. expresse su admiration de quelc qualitás de Occidental! Ni un
parol pri li citat opiniones de Zamenhof, queles monstra tam clarmen in
quel bon companie noi Occidentalistes trova nos! To omni il probabilmen
prefere lassar in li obscuritá.

Damage que mi remarcas, ne essente scrit de un «specialist», va por
sempre restar ínintelligibil a Dr Solzbacher!

R.M. Conyers (Nederland)




## Scritores e richesse

Li du romanscritores max rich in li munde es, secun «La Femme
d'aujourd'hui», de Lausanne, in nor témpor, du scritoras anglesi:
Daphne Du Maurier e Agatha Christie.

Daphne Du Maurier, o Sra Browning, secun li nómine del marito, quel es
generale in li armé britannic, debi su fortune in grand parte al cinema.

Strax quande apari un de ti ovres, li grand productores de Hollywood
extrae lor librettes de checs e, secun to, quo on di, Alexandre Korda
vell har payat 50 000 000 li taxes de adaptation de su ultim romane. It
ne sembla, tamen, que ti fortune ha ebriat nor romanera, quel vive
simplicmen in su dominia de Cornwall, in Anglia, quel eleva borgesimen
su tri infantes, e labora 6 dies in li semane scriente su libres.

Pri Agatha Christie, de quel on di que ella ha mortat plu mult homes in
su romanes quam li tot banda de Al Capone self, ella fa mentir li
proverbie quel vole que li crímine ne raporta. Marita de un modest
archeolog, Sr Mallwen, ella besona solmen 6 semanes por parturir un
romane de quel li tirage va haver centes de milles de exemplares, quel
va esser traductet in omni lingues del munde e quel, ad-ultra, ne va
mancar esser adaptat al cinema.


## Un revolution in li cinema

Un nov procede de fotografie in colores ha just esset perfinit de du
Franceses: li fratres Armand e Lucien Roux, li un ingeniero, li altre
professor in li superior scol de optica de Paris.

Til hodie, li production del filmes in colores esset tre custosi e li
resultate sovente deceptiv. Li procede Roux permisse realisar ti filmes
med un precie quel ne supera sentibilmen tis del filmes in blanc e
nigri. Li image es tre pur e li colores absolutmen exact. LI fratres
Roux ha viceat li chimie per li optica. Li tot secrete del decovrition
jace in li special oculare quel ili ha constructet, oculare quel selecte
li primari colores. Li ordinari pellícul posse esser utilisat. Negative
e positive presenta se, adminu avan li nud ocul, quam si ili hat esset
tirat in blanc e nigri.

Li resultates obtenet es tam bon que Marcel Pagnol, li famosi autor e
productor, ha decidet «tornar» denov, per li procede Roux su film just
terminat «La belle Meunière». «To es», il di, «un extraordinari
invention. Yo self ha filmat mi marita. Yo ha videt la viver sur li
ecran quam yo vide la in realitá. Li veritá es tal, que it ne plu es
necessi serchar nu li relief e que li grimage es íneficaci... Yo es
persuadet que ante du annus it ne plu va esser ancor un cinema blanc».




## Genese de un lexico

In 1937 un cert esperantist videt su unesim numeró de COSMOGLOTTA,
impression desquietant quel il provat obliviar.

Il persuadet se que Occidental es sin practic valore, que it have un
movement sin masses, que su litteratura es negligibil -- ne mem existet
un lexico de su lingue matrin a Occidental, benque su lingue matrin
esset un del grand lingues europan. To es fort argumentes contra
Occidental, havente súper tant esperantic argumentes li avantage que ili
es ver: per Occidental on ne gania moné e it fa comparativmen poc brue
de se; benque it possede milliones de letores potential, li númere de
adherentes organisat es solmen un fraction del credibil númere de
persones declarant se Esperantistes; e su litteratura, in quantité de
tomes, ne posse rivalisar con li seri ede libres plenat per -oj, -aj,
-uj, e consonantes tegmentat.

E támen Occidental lassat un stimul in li mente de nor Esperantist, un
stimul permanentmen efectiv -- nam il havet du rar qualitás: linguistic
conscientie e li facultá rasonar. Pos du annus de van eforties de
repression e self-persuasion, il capitulat e transit a Occidental.

Li guerre furiat in su lande; manuales e litteratura de Svissia esset
ínprocurabil; con exception del amico quel hat dat le COSMOGLOTTA, un
Radicarium, e quelc cadernes de Spíritu de Occidental, il credet esser
li sol Occidentalist de su lande. E ancor il ne havet mem un lexico de
su lingue matrin a Occidental.

Quo far in un tal situation sin espere?

Quo altres vell har fat?

Or, quande seniores Caut Novicio o Tard Transitor adhere al
Occidental-movement, usualmen lor unesim sucie es far se aplauder pro
tal laudabil passu; volente impresser al movement li honore quel ili
acorda it, ili notifica li bosillones del Centrale pri quo ili considera
necessi in presente e future por far li movement digni de lor adhesion.
Certmen it es un scandale, o adminim un gravissim omission, que un
movement pretendent a conquestar li munde, audacia invitar li adhesion
de lor conationales sin ofertar les mem un lexico in lor lingue matrin.

Strangi a dir, nor Esperantist ne conformat se al tradition quel tant
novones seque, índependentmen de unaltru. Energic, activ, e devoet a
Esperanto durante duant annus, il aportat a Occidental su índiminuet
ardore e perseverantie.




Con su elementari conossentie de Occidental, con un dozen de numerós de
COSMOGLOTTA e li du libres mentionat, pos har dat plu quam cent hores
per semane a deventies national, il sedet in su poc líber hores e self
composit un lexico. Ca it va esser publicat o ne, il dit se, poc
importa; in omni casu yo va aprender Occidental fundamentalmen. Sin
saver, il sequet
li procede quel Gär, li autor del unesim lexico German-Occidental, hat
sequent duant annus antey; i.e. lassar se guidar plutost per li
principies de internationalitá formulat de De Wahl, quam per un real
conossentie de Occidental tal qual it es parlat e scrit in nor movement.

Sam quam De Wahl e Gär, il prendet paroles international e decorticat li
afixes por trovar li ver radicas, e talmen il laborat tra mensus -- in
total tra du annus, e in fine li manuscrite esset pret e machine-scrit;
un ovre de plu quam 12000 paroles, chascun con pluri traductiones in
Occidental.

Quande pos li fine del guerre, li Occidentalistes de su lande
reorganisat se, il modestmen ofertat su labore al veteranes por critica
e revision. E vi, li nov lexico, composit tam conscientiosimen del
novicio, revelat se quam un magnific ovre, comparabil al lexicos de
Matejka e Sjöstedt, e besonant revision solmen in ínconsiderabil
detallies, in parte pro li reformes introductet del INTAC. Denove un
radiant confirmation del pervadent validitá del principies de De Wahl!
Con ili, omni hom de suficent inteligentie e conossenties linguistic
posse índependentmen reconstructer un lingue astonantmen proxim a
Occidental.

Vu questiona pri li factic dates detra ti historiette? It ne contene
necun element fictiv: li lingue es anglesi; li manuscrite del lexico es
pret a printar; li nómine de nor ex-esperantistic amico e F.R. Pope,
hodíe membre del comité del Britannic Occidental Association. E li
morale? Besona yo dir plu?

Ilmari Federn




## Li viageante

FR.L. CELAKOVSKY (1799-1852)

[verse]
____
Oh, viage tra li munde,
ú li ped se move!
Mont passat apen... strax altri
trova se denove.

Oh, li vive sur li munde!
Prompt fugir on pensa.
Si un trist dolor nu cessa,
ci ja nov comensa.

Vi li nóbil! Ti comodmen
sicc in coche sede.
Povre detra le in pluvie
presse slamm per pede.

Ma quant noce me sur via
tal fatal mal battes?
Yo possede ya san pedes,
adplu bon sapates.

Nam hasard anc ye li nóbil
accidentes versa:
rupte rot ci, tá vehicul
mem sovent renversa.

Fin, til sta transit nor vias
med ped, med carr mobil,
un hotel va casernar nos
nóbil junt non-nóbil.
____

Traduction, dedicat a senior J. A. Kajš, ex li tchec originale, de J.
Kresina.




## Li specialist

-- E nu, ples dir me un vez, sin jocar, quo es un specialist.

-- Yo ne jocat. E anc ne va far to. Li tema del discussion es tro trist
por justificar mocada. Un specialist es un de ti persones quel durant
lor tot vive negliget mult coses por conquestar li precie del mediocritá
in li concurse del practicantes de un cert mestiere. un specialist es
alquí quel, per obstinatmen fixar su regarde sur un punctu, crede har
aquisitet li jure, presentar se al miopes quam alquó altri quam ili es
self. Un specialist... esque tu per hasarde ja ha videt unquande
balayar li strades?

-- Ne tam sovente quam yo vell har desirat it in li interesse del
higiene. Ma tamen, quelcvez.

-- Esque tu nequande sentit nascer in te li ínresistibil desire prender
li balaye ex li manus de ti il o ella e monstrar qualmen on vell dever
balayar?

-- Sovente.

-- Dunc, secur, li ideale quel tu forma te pri balayada, esque ti
individues balayat bon?

-- Con li manu sur mi cordie, per mi anim e salvation, sur mi honor e
conscientie, in facie del deol e del homes... no!

-- Tre bon. Pos har constatat to, yo questiona te ca tu considera un tal
balayero quam capabil dar te expert juristic consilies, curar tui
infantes del cocluche, amortisar li debites del state, inventer li arte
de printation, decovrir America, etc.?

-- Con mi manu, cordie, anim, etc. (vide in supra) ... no!

-- Nu, ti balayero quel ne save balayar e quel conosse null altri
mestiere quam ti de ne saver balayar, ti es un specialist.

Multamuli (Nederland). Trad. de A.M.




## Vocabularium

Sr. A. Fritzsche, WIESBADEN:

Proquó on sercha un traduction por «hässlich» e proquó on proposi un
forme quam «ugli»? It existe un bell parol in Occidental. To es: hideos.

Response: Ti parol ne es sinonim de «desbell» e it ne coresponde al G
«hässlich», F «laid», A «ugly», ma expresse un plu alt gradu de
desbellitá. «Hideosi» es un statu de desbellitá repussant quel evoca
causea e horrore. On ne posse usar it por «desbell», tam poc quam on
posse usar «splendore» vice «bellitá».  A.M.

Ante pluri annus yo leet un serie de ultim paroles de conosset homes. Yo
memora solmen du: Li un esset del rey Edward VII de Anglia, quel dit:
«Yo besonat mult témpor por morir. Ples pardonar me». Li altri esset
de Henri Heine, quel dit: «Li bon Deo va pardonar me. It es su
mestiere».

A. Koning, Nederland.




## Li anestesie

Li decovrition del anestesie, de quel li centenarie ha esset festat ante
du annus, in 1946, es debit a anglesi e american medicos.

Ja in 1799 Humphrey Davey remarcat que li lúmine-gas havet li proprietá
diminuer li dolore, e li grand Faraday fat un analog observation con li
etere, ma ni li un ni li altre pensat aplicar ti proprietás al
chirurgie. Quelc annus plu tard un obscur medico de Shropshire, Henry
Hickman, fat ti suggestion, ma il ne esset sequet.

In 1842, un rural medico american, Crawford Long, extirpat un tumore a
un yun púero, a quel il hat aplicat etere, ma il ne publicat li
resultates ante li annu 1849. Antey, in 1844, un dentist de Connecticut,
Horace Wells, hat fat un dentari extration usante azotosi oxide. Su
associate, W.T. Morton(?), continuat li experienties, precipue sur se
self per etere. Il obtenet de Dr J.C. Warren, chirurgo del general
hospitale de Massachusetts, lassar provar un operation in presentie de
un gruppe de medicos. Ti operation evenit in octobre 1846, con complet
successe. Un mensu plu tard, Warren fat, per li sam anestesico, un
amputation quel apertet un nov era in li chirurgie.

Morton provat tande, con plu mult practic sense quam humanitá, assecurar
se un brevete, quo esset contrari al spíritu del medicine; ma il ne
successat. Intertémpor un grand scott chirurgo, Robert Liston, hat por
li unesim vez, fat per etere un grav operation.

Un altri scott medico imaginat, in li sam epoca, aplicar un anestesico a
un fémina parturient. Ma to provocat indignat protestationes che li
teologos. Tis-ci, in catedres e in li presse, declarat que imposir un
artificial ínconscientie esset un profanation del «max divin elementes
del homan natura», e que, ad-ultra, secun li Sant Scritura, «li
féminas deve parturir in li dolore». Ma Simpson, quel on ne facilmen
posset contradir, replicat que in li hebreic lingue li parol «dolore»
ne have li sense de «sufrentie», e que ad-plu ti regul apartenet al
ancian religiosi lege viceat desde tande de un nov lege. Al adversarios
scientic, il respondet per li publication de ciffres: mersí al anestesie
il hat ja reductet de un ters li mortalitá in li parturitiones. Li
victorie tamen esset ganiat solmen pos pluri annus, quande Simpson,
nominat medico del reyessa Victoria, aplicat a ti-ci cloroforme in li
nascentie del prince Leopold.

In li grand medical decovritiones del 19-esim secul li anestesie ha
prendet un del unesim plazzas apu li antisepsie.




## Un aventura in Calabria

Un die yo viageat in Calabria. To es un land de malevolent homes quel,
yo crede, ama nequi, e odia precipue li Franceses. Dir pro quo vell
esser tro long; it sufice que ili odia nos til morte, e que on passa tre
mal su témpor quande on cade in lor manus.

Yo havet quam compano un yun mann. In ti montanias li vias es
precipities. Nor cavalles marchat con mult pena, mi camarado eante in
avan. Un ped-via, quel aparet le plu practicabil e plu curt, fat nos
misviar. To esset mi culpe: esque yo devet fider un cap de duant annus?
Noi serchat, tam long quam durat li jorne, nor via tra li forestes; ma
plu noi serchat e plu noi errat, e it esset nigri nocte quande noi
arivat proxim un dom tre obscur.

Noi intrat, ne sin ínquietitá; ma qualmen far altrimen? To noi trovat un
tot familie de carboneros ye table; pos li prim parol ili invitat nos,
mi yuno ne fat se mult petir: noi ta manjat e trincat, adminu il; nam
pri me yo examinat li loc e li mime de nor hóspedes. Nor hóspedes havet
bon mime de carboneros; ma pri li dom, vu vell har opinet it un ver
arsenale. Ta esset solmen fusiles, pistoles, sabres, cultelles,
puniales.

Omni to depleset me, e yo videt bon que anc yo depleset. Mi camarado, in
contrari, apartenet al familie; il ridet e parlat con ili; e, per un
ínprudentie quel yo vell har devet previder, il dit strax de u noi
venit! che nor max mortal ínamicos, sol, misviat, tant lontan de alquel
homan sucurse! E poy, por ne omisser alquo quo posset perdir nos, il
presentat se quam rich, promesset a ti homes mult moné por li expenses,
e por nor guides li sequent die to, quo ili volet.

In fine il parlat pri su valise, petiente mult que on mey haver grand
cuida pri it, que on mey posir it in li cap de su litte; il ne volet
altri cap-cussine, il dit. Ah! yunesse! yunesse! quant vor etá es a
plendir. On credet que il portat li diamantes del coron, e to, quo
causat le sucie in ti valise esset li lettres de su amica!

Li supé finit, on lassat nos; nor hóspedes dormit infra, u noi manjat,
noi in li alt chambre; un mansarde alt de sett a ott pedes, a quel noi
ascendet per un scale; ta esset li lette quel atendet nos; un specie de
neste in quel on introductet se reptente sub traves cargat de
provisiones por li tot annu.

Mi camarado grimpat sol in it, e jacentat se tot indormit, li cap sur li
preciosi valise. Yo, intentent vigilar, fat un bon foy, e sedentat me
apu il.




Li presc tot nocte ja hat quietmen passat, e yo comensat tranquilisar me
quande, ye li hora u it semblat me que li jorne ne vell posser esser
ancor lontan, yo audit infra me nor hóspede e su fémina parlar e
disputar; e, aproximante li orel al camine quel comunicat
con ti de infra, yo audit distintmen ti propri paroles del marito: Nu!,
in fine, esque yo deve mortar les ambi? A quo li fémina respondet: Yes.
E yo ne audit alquo plu.

Quo yo va dir vos? Yo manet spirante apen, mi tot córpor frigid quam
marmor... Noi ambi presc sin armes, contra ili decidu o deciquin quel
havet tam mult de ili. E mi camarado esset exhaustet pro fatiga e manca
de somnie! Vocar le, far bruida yo ne audaciat; escapar yo sol yo ne
posset; li fenestre esset poc alt, ma infra du gross doggs ululant quam
lupos. In qual angustie yo esset!

Pos un quart de hor, quel esset long, yo audit sur li scaliere alquí, e
per li fensuras del porta, yo videt li patre, su lampe in li manu, in li
altri un de su grand cultelles. Il ascendet, su marita pos il; yo detra
li porta: il apertet; ma, ante intrar il posit li lampe, quel su fémina
venit prender; poy il intrat con nud pedes, e ella de extra dit le per
bass voce, mascante con su fingres li tro vivid lúmine del lampe:
Dulcimen, ea dulcimen. Quande il esset proxim li scale, il ascende, su
cultelle inter li dentes; e, venit al nivelle del lette, ti povri yun
mann extendet, ofertante su gurgul decovrit, de un manu il prende su
cultelle, e del altri... il capte un jambon quel pende al plafon, cupa
un tranche de it, e retrae se quam il hat venit.

Li porta reclude se, li lampe alontana se, e yo resta sol in mi
reflexiones.

Strax quande aparit li jorne li tot familie con grand bruida venit
avigilar nos, quam noi ha recomendat it. On aportat a manjar: on servit
un dejuné max nett, max bon yo asserte vos. Du capones fat un parte de
it, de queles, dit nor hóspeda, noi devet forportar un e manjar li
altri. Vidente les yo comprendet li sense de ti terribil paroles: esque
yo deve mortar les ambi? E yo crede che vos, sat sagacitá por divinar nu
quo to significat.    Paul-Louis Courier (1772-1825), trad. R. Chabau




## Ultim voluntás

Pos li guerre russo-japanese, quandi li Mikado morit, li generale Nogi,
un del grand victores sur li Russes, abandonat su uniforme por reprender
li costum de su antecessores, redactet un testament, e fat harakiri.
Inter su ultim voluntás, il expresset ti-ci: «Mi restes, quam yo peti
it, va esser atribuet a un bon scol de medicina. In mi tombe, it va
suficer interrar mi capilles, mi ungules e mi dentes.»


## Un scri-table historic

Li scri-table, sur quel li delegates del alliat nationes inclinat se por
posir lor signaturas sur li tractate de pace con li satellites del Axe,
es un historic moble. It apartenet a Louis XV, poy a Louis XVI, e
recivet li signatura del pacte Briand-Kellog. ma it es anc sur ti table
que Robespierre, li machuore ruptet de un tira de pistolette del
gendarme Merda durante li Revolution, agoniat li tot nocte.




## Li oceanic tempe-naves

Li meteorolog o «tempe-preditor» constructe chascun die, omni tant
hores, cartes monstrant li tempe-conditiones in mult partes del terre.
Secun li curse e developament del pression-sistemas indicat sur ti
carte, il posse previder changeamentes del tempe in alquel localitá o
along alquel rute aeran. Ma durante que sat mult tempe-raportas ariva
ex regiones terral, on recive observationes del Atlantic solmen along li
rutes del fret-naves; e til recentmen li meteorolog ne posset saver
quo eveni in li grand spacies inter ti rutes. In ti spacies posse nascer
un depression quel va invalidar omni su calculationes, nu in nor
latitúdines li pluparte del tempe-sistemas passa del west al ost; per
al tri paroles, nor tempe de deman es fixat de ti quel hodíe prevale
lontan in li ocean.

Ja ante li guerre un fret-nave francesi e du germanis functionat in li
Atlantic quam tempe-stationes. Ma solmen in 1947 decidu europan e
american states elaborat un projecte complet e signat un convention
inbrassant omni aspectes -- administrativ, financiari e tecnic -- del
afere. Pluri states ingageat se furnir naves o contribuer al custas de
lor operation. In un casu li naves proveni de ún state, li equipage de
un altri, li medies financiari de un triesim.

Chascun station besona du naves por assecurar un functionament continui;
chascun nave forma parte del servicie meteorologic del lande a quel it
apartene. Li observationes eveni secun li norme de procedura conventet
del Organisation International de Meteorologie. Malgré li desfacilitás
contra queles omni landes ho-témpore deve combatter, decidu naves de
six nationes es nu in operation,

Omni ti naves have in borde li max modern instrumentes meteorologic. Die
e nocte, ye intervalles de tri hores, on fa li usual observationes de
temperatura, humiditá, nubage, vente, visibilitá, e statu del mare.
Adplu, omni six hores, li novi tecnicas de radio-sonde e radar es
aplicat por mesurar li stabilitá del atmosfere e del vente in alt
nivelle. Li meteorolog plu ne contenta se per un tempe-carte quel
representa solmen li conditiones al superficie. Il nu besona un tot
serie de cartes traet ex quar o quin nivelles diferent, desde li
superficie del terre til sat lontan in li stratosfere. Talmen il have un
pictura tridimensional del atmosfere, vice li anteyan
dudimensional. Il nu posse vider e comprender quo developa se in li
ciclones e altri sistemas dinamic queles it es su tache studiar, Ti nov
aspecte del tempe-predition va previsibilmen ducter a resultates
important; li institution del tempe-naves dunc es un passu
significativ adavan.




Benque ne ancrat, un tal nave mantene un position quasi constant, e
frequentmen controlat per diversi medies. It dunc forma un radio-fare
secun quel li aviones transatlantic posse controlar lor navigation e
adjustar lor curse. Del nave li
avion obtene li max recent information pri li alt-nivellic ventes e
altri conditiones de su rute ulterior.

Un triesim function del naves meteorologic, por quel ili porta aparates
special, es sucursar aviones o naves queles trova se in dangere. On hat
in comensa suposit quel tal sucurse vell esser li exception; ma ja
ho-hiverne it ha evenit du vezes.

Durante que li creation del servicie in prim loc es un nov interprense
tecnic, on deve in sam témpore considerar it anc quam un lecion in li
cooperation international. In un munde quel deveni sceptic pri li
possibilitá atinger alquó per machineríe international, li bell exemple
del tempe-naves pruva que un clar scope e un firm determination es li
max bon garantíe de un rapid e efectiv successe.

Nelson Johnson (London)


## Astonant resultates de un metamorfose!

Sub li titul _Internaciona komerco e la L.I._ li redactor del idistic
bulletin de information _Ido-Kroniko_ raporta pri li remarcabil
resultates de un belgic fabrica de tabac quel dismisset a su clientes
precie-listes reactet in Ido. Noi cita ex ti-ci textualmen lu sequent:

____

[caption=""]
.EXPORT -- LISTE DE PRECI -- CIGARI -- CIGARILI
|===
| Denomination | Marque | Embalage | Pese net | Preci

| ELECTOS      | Melior | 25 buxi  | 5.500    | B. Fr. ...
|===

Le cigari substrecat es individualmente volvat in celofan. L'embalagi
substrecate significa que le producti es volvat in celofan per 50
interiormente del buxi. Le preci ne includa le kesti d'expedition. Le
comendi es pagable anticipativemente per letre de credit irevocable in
un banque belge.

____

Noi til nu ne esset acustomat vider Ido-textus in un tam modern
vestiment. Ma li redactor hasta dar pri ti remarcabil metamorfose li
sequent luminosi explication: «... ma egardant li general mentalitá
del clientes (queles totmen ne conosse li Ido-regules) li fabrica devet
usar un Ido levimen modificat, nam cert elementes ed «Ido Classic» (c
sibilant avan a, o, u, conjugation e caudes ne traditional etc.) fa li
textus íncomprensibil por li non-iniciates. Or li unesim condition por
ganiar e conservar li favore del clientes es in céteri mult plu facilmen
aplicabil quam Occidental o alquel altri L.I. «modernista». Nam
Occidental por ex. have li grand desavantage suposir che li usator
saventies filologic tre extendet, queles nequantmen es trovabil che li
comerciantes». (Mersí por li comerciantes!).

Si noi bon comprende, Ido es li lingue ideal por li comercie, si solmen
on cuida supresser omni formes tipicmen idistic e vicear les per li
corespondent formes de Occidental.

Noi plu ne mira que li reclame dat bon resultates.

A.M.




## Li aventura de Johanillo

Johanillo ha servit fidelmen durante sett annus che su patron, ma in
ultim témpor li patron aproximat se a su ruine. Ne un cavalle stat plu
in li stalle, ni un bove, ni un svin. Anc li agres ja apartenet al dur
creditores. Tande li patron parlat:

-- Car Johanillo, yo vell regretar vider te laborar gratuit che me! Yo
apen plu have pane por te!

-- Ma anc null labor!, ridet Johanillo, quel inclinat se súper li bronn
por trincar.

-- It es plu bon si tu prova tui chance in altri loc, Johanillo! Yo es
fortiat desingagear te; yo ne plu besona servitores... Ah, yo es
fortiat mem debir tui salarie. Yo atinget un tal situation!

-- Pro mi salarie vu ne mey suciar, senior! Vu esset sempre bon por me.
To esset me plu preciosi quam si yo vell har recivet un glebe de aure!
... Senior, esque vu ya have lácrimes in li ocules? Nu, yo peti vos,
ples donar me li lápide quel jace apu li bronn. E in ti casu vu vell
posser creder, que vu ha payat me richmen!

-- Ti ordinari, pesant lápide de agre ci?, li patron questionat. Ma,
Johanillo, esque tu ha devenit foll?

-- No, senior! Mersí por li lápide. Yo mersia vos por vor bonitás
durante li sett annus!

Il presset li manu de su patron e mettet li lápide in li tasca. Cantante
un gay canzon, il comensat su via, durante que su patron regardat detra
le, sucussente su cap.

Johanillo eat ne mem un demí-hor quande il arivat in un litt village. ci
stat un acutero de cisores con su carre, ma li rot criat max
abominabilmen.

-- He!, clamat Johanillo, Mastro acutero, vu have un clove deformat in
vor carre; bentost it va cader! Tande vu mey cuidar, qualmen vu va
posser acutar! Pro quo vu ne rectifica li clove?

-- Tu es ínpertinent; mey tu self rectificar un clove, si on posse vider
necú sur li strade polvosi un lápide sur quel on vell posser batter rect
li clove!

-- Yo have omnicos necessi, replicat Johanillo. E il tirat li lápide ex
su tasca, e presentat it al acutero.

-- To yo nómina fortune, il adjuntet, battente rect li curvat clove sur
li lápide.

Quande li clove esset denov in li carre, li rot susurrat plu alegrimen.

-- On deve recompensar te! Ci, prende ti lápide acutant quam mersí por
tui complesentie auxiliar me, advere it es ja un poc defectosi, ma tu va
posser usar it ancor!

Johanillo acceptat li acutator, dit mersí per paroles cordial. Poy il
cantante continuat su via. Bentost il pervenit denov in un village, in
quel il reposat. Quande il sedet sur un banca apu li dom, il audit ex li
corte excitat paroles de un mann. Il eat plu proxim e dit:



-- Pro quo vu gruni? Pro quo vu es irritat?

-- Ah!, dit li old paisano, yo deve buchar deci ganses; nam deman es un
grand maritage. Ma li cultel es totmen obtus. Li altri culteles es in li
scaf e mi marita per erra ha prendet con se li clave, quande ella eat al
agre.

Johanillo tande proposit dar su lápid acutori, con li condition que on
permisset li forprender li max litt del ganses.

-- Si to plese vos, yo consenti, grunit li paisano. Esque yo fa rostar
deci o nin ganses es índiferent, nam nequí va contar li femures rostat!
E nu, yo es auxiliat per li acutator!

Talmen Johanillo obtenet un gans, quel il prendet joyosi e mettet in un
old corbe.

Bentost il esset denov in via e pensat quant su matre va joyar se pro li
gans, quande venit in contra un mann quel conductet un svin. Johanillo
salutat e dit:

-- Pro quo vu es tam morosi?

-- Esque on ne deve esser iritat, replicat li mann, si on oferta por
vendir un svin e si nequí vole comprar svines? On demanda solmen ganses!
Nu yo posse conducter mi svin denov a hem... Ya, si yo vell har aportar
al mercate un tal bell gans quam vu have, in ti casu yo vell haver moné
in li sac!

-- Si vu desira it, Johanillo dit, yo vole dar mi gans por vor svin con
plesura.

Li mann consentit strax. Conductente li svin, Johanillo marchat durante
un quart de hor, quande in un cruceament de vias il incontrat un mann
quel parlat furiosimen a un vacca, quel esset ligat a un árbor.

-- Vu sembla haver follie in li cap, clamat Johanillo, querellar con un
vacca. Ella regretabilmen ne comprende vos!

-- Qualmen ne colerar? Ti es un bell vacca, ples vider! Yo ha devenit
setosi e volet melcar la. Ma ne solmen ti brute ne have lacte in li
ubre, ma ancor yo esset fortiat permisser, que it dat con su dextri pede
posteriori un tal colpe a mi cap, que yo videt dansar sur li nubes
duantsett ángeles...! Ha!, si yo vell haver un tal dulci svin quam vu
have, tal cose ne vell posser accider a me!

-- Esque vu vole forsan exchangear?

-- Esque exchangear? Con grand plesura! Si it es vor intention seriosi,
prende li vacca e da me por it vor svin!




Talmen Johanillo, in curtissim témpor devenit li possessor de un vacca.
Lentimen il conductet la e joyat pro li exchange fortunosi. Si to
continua talmen, il pensat, yo va obtener mem un cavalle in mi vive. Il
sentit se vermen quam un Johanillo fortunat; nam apen il hat imaginat ti
desire con bell colores, quande un cavalle galoppat vers le. Il strax
frenat li cavalle per su bride. Durante que il, qui esset tre familiari
con cavalles, caressat li col del brune e par lat
tranquilisante it, sur li via claudicante venit un paisano, qui exclamat
quande il perceptet Johanillo e li cavalle:

-- Ci it sta, li cavallach rabiat, it es ya foll! Nequande plu in mi
vive yo remonta un cavalle. Yo vell apreciar vor vacca. Quant dulci it
sta apu vos pastente! Yo ha volet ya comprar un vacca in li mercate, ma
quande yo venit ta, omni vaccas ja esset vendit!

-- Vor cavalle plese me. Esque vu vole exchangear it contra mi vacca?

Li paisano strax prendet li corde, per quel li vacca esset fixat, e dit:

-- Un mann, un parol! Adío!

Johanillo lansat se sur li cavalle e forcavalcat con ocules brilliant.
Nu li lápide devenit un cavalle, il pensat, quo va devenir ex it in plu?
Ho-moment un mann saltat ex li boscage; il levat li manu e clamat:

-- Yo peti vos vendir me vor cavalle, nam yo besona it urgentmen! Yo es
persecutet! Solmen sur un cavalle yo posse salvar me!

-- Quo vu da por mi cavalle? Johanillo questionat.

-- Ci, vu mey haver un glebe de aure tam grand quam vor cap! Mi vive es
plu valorosi a me quam li aure. Yo peti vos, ples compatir, prende li
aure e da me por it li cavalle!

Contra ti avantageosi exchange Johanillo ne posset resister. Il
descendet del cavalle, prendet li glebe de aure e formigrat felicimen,
til quande il arivat in hem che su matre.

J.R. Harrer

Autorisat traduction
ex «Die Woche», del 23. marte 1947, de Eugen Moess, Wien.

Red.: Noi fa memorar que in li original raconta, conosset de omni
persones savent german, Johanillo recive un pezze de aure quel tra li
diversi exchanges transforma se finalmen in un lápide. E ti lápide il
ancor jetta, talmen que il conserva nequó. Li autor del nov raconta ha,
por amusar li letores, inventet li inversi development. Vice comensar
rich e devenir povri, il comensa povri e deveni rich.




## Cosmoglotta

Desde li 1 julí 1948, pro translocation del Institute Occidental, li nov
adresse de Cosmoglotta va esser: Redaction e administration de
Cosmoglotta, CHESEAUX s/Lausanne, Svissia. Noi peti omni nor letores
benevoler notar ti nov adresse.

Pluri letores scrit nos pos har recivet li nr. 135 printat per offset.
Noi concede que li reduction del scritura esset tro grand. Poc a poc noi
ameliora it e noi sercha li max apt reduction.

Institute Occidental, CHESEAUX s/Lausanne




## Orígine del ciffres arab

Sr. Chabaud (Francia) transmisse nos li sequent interessant information,
publicat del revúe «Jerusalem», pri ti orígine:

Li autor de ti articul, frappat del notabil diferenties existent inter
nor ciffres e tis del Arabes, malgré lor assertet parentitá,
interprendet serchas in Kabylia. Vi li resultates de ti serchas.




____
Un die yo decovrit in un graniere del dom quel yo habitat in Kabilia,
in li desvalorallia, un libre titulat «Viage in Algeria de S.M.
Napoloen, in 1865». Quant surprisat yo esset leente ti lineas: «Omni
caracteres del numerales es traet del lápide talliat del anelle del rey
Salomon».

On posse constatar, in facte, que omni ciffres es inscrit in it; e it
sufice arondar li angules por obtener li deci ciffres queles noi usa.
____



(Image 1)

Ah! ti avocates!

-- Qualmen dunc finit tui processu con li proprietario del cane quel ha
mordet te?

-- Su defensor ha posset pruvar que it es yo quel ha mordet li cane!



(Patrie suisse)

(Image 2)

-- Tu save, Mamá, li antiqui vase transmiset in nor familie de
generation a generation?

-- Nu! quo dunc?

-- Nu, it es yo, li generation quel ha ruptet ti vase.




# Cosmoglotta A 139 (jul 1948)

ANNU XVII JULÍ 1948   Nro 5 (139)


## Contenete

- Berger: Question de guste.
- Li monosemie.
- Li comensa del anatomie.
- Berger: Li graffiti.
- Li sampietrini.
- Dentan: Flores quam emblemas national.
- Coolen: Jan li botte-lapero de Brabant.
- Che li canibales del Nov-Hebrides.
- Feder, Beauchemin: poemas.
- Qui es Barnum?
- Caricaturas.




## Question de guste

Del conosset Esperantist, Sr. Georges Avril (pseudonim de Sr. Yelland),
noi recivet un long lettre deplorant que noi criticat li parol
esperantic kaj.

Sr. Avril explica nos que ti kaj es li sol possibil in Esperanto pro que
e, in li lingue, es ja prendet quam finale del adverbies. Noi responde
que ti rason ne es suficent, nam Ido, quel functione desde 40 annus, usa
'e' quam conjunction malgré li final de su adverbies, e dunc trova se
in li sam casu quam Esperanto. It anc usa 'a' quam preposition malgré
li finale -a de su adjectives, e usa 'o' por F. «ou», malgré li
finale -o de su nómines. E nequande ti duplic functiones ha causat un
miscomprense.

Noi concede a Sr. Avril que li inclination o li repulsion por ti parol
kaj es un afere de guste, e que il have li sam jure apreciar ti parol
quam noi abominar it. Ma ci ni nor guste ni li sui have qualcunc
importantie: li future del lingue international ne va depender de nor
humil persones; li sol quel va haver li potentie decider es li grand
publica. Su guste es omnipotent. Or it sufice far quelc sondage: por
saver quo li publica, li popul pensa pri un parol quam kaj! To es tam
evident que li tri projectes de IALA have le parol 'e' e ne 'kaj'.
It sembla dunc ínutil polemicar contra li Esperantistes pri ti
questiones de guste: li future va prender sur se convicter les.   Bg.

(Image: Professor Esperanto ama retardar!)

Composition de W. Blaschke Wels (Austria)


## Li monosemie

Li historie del Lingue international esset sempre rich in captuores in
queles cadet sovente li max sapient interlinguistes. Inter ti mal
experienties fat til hodie pro un fals principie scientic on posse citar
ti del monosemie (o unitá de sense por chascun parol), principie quel
constitue, quam on save li «cavalle de battallie» del Idistes.

Filosof e matematico de un rar inteligentie, Couturat ambitionat dar a
su lingue li perfection logic quel li anteyan filosofos quam Descartes,
Leibnitz, Condorcet, etc, revat dar al idealic lingue international. Il
comensat per erecter quam principie absolut li formul: un parol, un sol
sense, benque omni lingues national admisse, sin alcun ínconvenientie,
continui translationes de senses, e figural usation.

Strax pos li aparition de Ido, in 1907, de Wahl comensat combatter ti
ínutil e men nociv intrusion del «logica» in li lingue international,
in numerosi articules de queles noi extrae, inter altris, li sequent
passage caracteristic, scrit in Auli, li proto-Occidental quel de Wahl
usat ante 1922.

____

It esse un strange apparition que I teoristes in l lingue
international sempre postula un lógica absolut in L.U. Comenzante de
Leibnitz e finient con Sres Baudoin de Courtenay, Ostwald e Couturat.
Quancam apartly I ultim in su historic monstrá que I postulat logic
simil conceptiones have simil form, in práctica es tut ne usabl, tamen
in su derivation il sta sur l mem punto logical-artificial, malgré su
declaration special, que on ne deve marchar contra I custumes (cutimes)
de l mund, Por exemple secun regles de Ido l notion «international»
deve dicer-se «internaciona», durante que «internacional» deve
significar un tut al tre conception.

Esque Sr Couturat crede in veritá que l mund forjettaró su parol
«international» por l fabricat de Ido «internaciona»? It eque existe
have su logica.

... In General mi (=yo) trova que un tro scrict division e distinction
de finezzes logical es mult plu difficil pro l plupart de homes que
quelque irregularitás ja conoscit (por expmel in Ido «nacionala», ma
«internaciona», quanque tut lingues dice «international»). Existe un
sorta de logica que alemanos noma «Haarspalterei» (scission de crine)
e que in l international pote dar plu difficultés que quicunque
idiotismes national. In ciasque casu it es inoportun distinguer finezzes
que nul lingue europan ne distingue; ne poter distinguer nuances a que l
poples europan es acustomat.

____

Que li logica e li monosemie es costumationes superflu in, un lingue
international esset bentost experimentat de Couturat self quande il
comensat elaborar li complet vocabulariumes de su lingue e iniciat in
«Progreso» li discussiones por adopter nov paroles. Malgré su bell
principies il esset bentost fortiat inregistrar, por chascun parol,
pluri senses, li sense propri e li sense figurat, sin quo Ido vell har
devet amplificar su vocabularium til lu absurd. Un exemple va far
comprender ti evolution.




Pro conformitá al monosemie Couturat hat adoptet shultro por F. épaule,
e epoleto por Ii ornament militari, dunc du radicas. Naturalmen it vell
har esset plu simplic adopter quam fa Occidental, un sol radica epol,
con li derivate epol/eto por li ornament: ma
Couturat ne admisset ti libertá pro que, logicmen, un epoleto ne es un
litt epol, ma un pezze in stoffe posit sur it. On comprende facilmen que
ti fension de paroles complicat tant li lingue que Couturat esset
finalmen fortiat abandonar ti feroci principie del
«unasenceso», e quande Ido besonat li tecnic término traductent F.
lanquette, Couturat retornante su argumentes declarat:

____
Pro quo ne contentar nos per li diminutive de lanqo (organe boccal) e
dir lang/eto. In omni lingues tal usation figural de organes homan es
sempre comprendet e ne genite miscomprenses. On di ya: li cap de un
truppe, li ped de un table, etc.
____

To esset li bon sense self, ma tande on posset anc dir un epol (carne) e
un epol/ette (stoffe), nam li casu es li sam quo por lanq/o e lanq/eto.
Ma noi constata que 30 annus pos ti declaration Ido continua postular li
duplic radicas shultr/o e epol/eto. Nequo es
plu tenaci quam li mal herbe!

_Ric Berger_


## Li comensa del anatomie

Li dissection del homan córpor esset considerat quam un sacrilegie til
li regne de François I-er, e Carlo-quin consultat li teologianes de
Salamanca por esser certi pri li jure quel on posset haver dissecter un
córpor por conosser li structura de it.

In Paris it esset interdictet usar cadavres desde li mensu may til li
fine de octobre e, durante li mensus estival, li medicos organisat
cursus pri to, quo on nominat tande li «sicc anatomie», basat pri li
principie del chirurgie e del osteologie. Li apertura de ti cursus de
dissection esset anunciat per afiches e per discurses pronunciat de
reyal professores. Li cursus durat del festas de Omnisantos til li 1-im
may. Li demonstrationes evenit in líber aer, in li jardine del rey, in
medicinal scoles e in li teatre St Cosme. Durante mult annus, on limitat
se a un exámine tre poc extendet del córpor homan, de su proprietás e
del destination de su organes, in tri cursus: li unesim pri li miologie,
li duesim pri li anatomie self e li triesim pri li operationes.

It ne es minu ver que on abordat li anatomie solmen con un timore
sacrat, e que ti scientie restat tre poc conosset men al medicos quel
devet practicar it.




## Li «graffiti»

Per «graffito», un parol italian quel ha passat hodie in omni lingues
quam li términos musical, li archeologos designa un ocasional scritura e
grossieri dessines familiari, durante que ili nomina «inscritiones»
scrituras plu seriosi gravet sur li monumentes.

Inscritiones e graffiti (plurale italian de graffito) coexiste sur li
pluparte del antiqui edificies, ma li duesimes, quel esset long
considerat quam índigni del atention de un hom seriosi, interessa hodie
vividmen li scientistes e li historianes. It es naturalmen in Pompei que
on ha trovat li max grand númere de ili til ho-témpor. Plu bon quam li
ovres del latin autores, ili da nos detalliat informationes precis pri
li vive e li mores del roman popul. Pro to ili esset cuidosimen copiat e
studiat.

Secun li «Enciclopedie britannic», li max famosi graffito decovrit til
hodie es ti representant un caricatura de Cristo sub li cruce,
caricatura trovat sur li mures del Domus Gelotiana in li Palatin, in
1857. Gravet grossiermen sur li parete, apari li figura de un mann
vestit de un curt tunica, con un manu levat, quo indica que il saluta un
altri figura con un cap de ásino forsan de cavalle pendent a un cruce.
Infra es scrit in caracteres grec: «Anaxamen adora su Deo».

In un epoca quande li presse ne ja existet ti antiqui graffiti servit
quam litt anuncies. On trova in ili un poc de omnicos: avise por domes a
locar, por perdir objectes: «Bon recompensa a ti quel va reaportar li
objecte, melior a qui va readucter li furtor».

Anc plendes pri li autoritás: «Maceron peti li edil impedir li popul far
in li strades bruida quel impedi li honest homes dormir»... Quo pruva
que necos ha changeat sub li sole desde 2000 annus! Anc laudas al
gladiatores con lor portretes grossiermen esquissat. Ma anc injuries:
«Senium» (old stupide). Li pluparte del graffiti, tamen, ha esset
traciat de amorosi yunos de quel li manca de discretion es quelcvez
chocant: «Mi car Sava, ama me, yo peti te».

Hodie, quam in antiquitá, li graffiti continua esser largmen utilisat
del popul por expresser su sentimentes, su desires, su odies, e li
litteratura graffitic modern -- si on permisse me ti expression -- es tre
simil a ti de Pompei e de Herculanum. On pretende que li famosi francesi
scritor Anatole France delectat se per li letura del graffiti!

Studiante li inscritiones on penetra in li mentalitá de cert individues,
de queles on posse dir, oh vé! que ili es felicimen rari. Un sviss
scientist, Albert Leclère, de Berne, ha consacrat un parte de su vive a
notar ti graffiti in omni species de locos e landes, por traer ex ili
conclusiones util a tis quel consacra se al studie del mores. Leclère ha
resumat su serchas ante un quart de secul in li «archives de
psychologie».

Por un psicolog, in facte, it ne existe interdictet o ínmoral dominias,
ne plu quam por un medico existe, in li córpor homan, partes plu hontosi
quam un altri, Frigidmen Leclère ha classificat li graffiti e li
dessines, inclusivmen li obscenitás, e il livera nos su conclusiones:




Secun li landes on constata sentibil diferenties in li inclination al
graffitisme. Li
Germanes es, secun constatation, plu prolixi quam li Franceses. Li
Italianes -- qui vell har credet it? -- expresse se preferetmen
laconicmen.

In general, li féminas crea graffiti plu rarmen quam li mannes. Tamen ti
damas ne deve conceder se un certificate de moral suoerioritá pro ti
fact, nam seniores psicologos to simplicmen.. per li hábitus del menage!
«Lor ocupationes menageral», asserte Leclère, «inspira las e reinfortia
in ellas lor tre conosset guste por li nettitá del mures e del mobles».

Li féminas, secun un altri constatation, ne vell esser minu afirmativ
quam li mannes in lor admirationes e in lor odies, ma ellas expresse les
per paroles o preferetmen per lettres anonim.


### Orígine del graffiti

Inter li rasones quel pussa li homes a expresser lor pensas per
graffiti, on posse citar li quar cardinal sequentis:






1. Beson exteriorisar su opinion per scrit por infortiar it. Ti beson es
tan natural que it apari ja che li tre yun infantes, de u li
inscritiones gravet per li punte del cultel sur li pupitres del
scol-salas, Li sentimentes del scritores expresse generalmen se per
summari formules quam: vive ti-ci o ti-ta, o ti cose, o anc: a-bass
ti-ci o ti-ta, o ancor: morte a...It ne existe intermediares, ni
nuancies possibil. Strax li pedestale o strax li scafot.
+
In li ultim témpores li graffiti esset utilisat del Institute Gallup por
completar su inquestes pri li variationes del public opinion. Un equip
de inquestatores es hodie ocupat in Francia in notar li floreation del
«vive» o del «a-bass» sur li mures del cités. Exactmen copiat,
classat e contat, poy interpretat, ti graffiti permisse conosser sempre
li popularitá o li malcontentie pri conosset homes.

2. Beson de un activitá manual. Durante que ili parla cert persones
senti li intensi beson de un manual activitá. Li unes tappetta lor table
con un qualcunc objecte, crayon, cupa-papere, etc. Altres capte li buton
de paletó de lor interlocutor e tordetta it til
finalmen dessuer it. Altres ancor porta sin cessa lor cigarette a lor
bocca e poy deprende it.
+
It dunc ne es astonant que avan un telefonic aparate mult homes, tamen
bon equilibrat e sin nervositá, comensa scrir e dessinar. Ti bizarr
ocupation es tam ínvoluntari que sovente ti dessinatores ocasional es li
unesim a rider pro li figuras quel ili ha traciat ínconscientmen.

3. Beson vantar se. Li forme max elementari de ti specie de graffiti es
constituet del nómines quel li excursionistes scri o grave in li locos
quel ili ha visitat, adjuntente sovente li date. In ti manie lassar su
nómine in li public locos jace in prim li desire
«durar», pruvar que on ha existet, e anc li spiritu de imitation.
+
Altri graffiti ne signat sembla regretabilmen minu ínnocent. Noi vole
parlar pri ti fanfaronadas acompaniat de obscen dessines, quel on trova
quelc vezes in public locos, specialmen in W-C. Con bon motives li
autoritás fa lu possibil por impedir tal maladiv manifestationes covri
ente li paretes per rugosi strates impedient crayonar, nam tal dessines
posse acter sur yun cerebres.

4. Beson comunicar secretmen. Ti graffiti tre special consiste in signes
traciat sur li portas o li mures del domes per li mendicos o malefatores
por informar lor confratres. It existe un tot code in usation che li
vagabundes, variant de land a land, ma de quel on conosse tre bon li
signification. Por dar un exemple de un tal code noi selecte li
american, secun un studie publicat in li revúe «La Nature» de Paris,
nro del 3 august 1912. Noi cita:
+
____
Li tramps es li vagabundes del USA. Por conosser e prevenir unaltru li
tramps have un lingue secret. Ad ultra ili usa cert signes quel ili
marca per crete sur li domes in borde del rutes quel ili percurre por
informar tis, quel seque. Vi alcunes de ti signes: 1) Un crímine ha just
esset fat. 2) Atention al prison. 3) Necos a far. 4) Ci, on da por
manjar. 5) Facilmen terret. 6) Ci logia un policemann. 7) Defende vos.
8) Ci on posse dormir. 9) Cane. 10) Ci un mann brutal. 11) Ci on da
moné. 12 Homes brutal e cane. 13) Fémina sol con servitora. 14) On da al
povres. 15) Ples insister. 16) Ci ples simular pietá.
____

_Ric Berger_


## Del apiere al asil

Un apicultor hungaresi, Anton Kertesz, hat intrat in un tren por ear a
Budapest. Il portat con se, in li flacon, quelc malad apes quel il
intentet far examinar in un laboratoria apicol del capitalia. Il hat
plazzat li flacon sub li banca del compartiment. Ma li flacon esset
probabilmen mal corcat, talmen que li insectes escapat e ataccat li
gambes del viageator, Tre genat, ti-ci petit du damas quel esset vis a
vis, benevoler quittar li compartiment. Poy il hastat forprender su
pantalon por succusser it éxter li fenestre. Un del apes tamen picat
Kertesz in li manu: li dolore fat le abandonar li vestiment.

Li pantalon involat se e cadet sur li visage de un chef de station quel
li tren just traversat in ti moment. Li povri hom esset ataccat del apes
e dangerosimen picat.

Quande li express arivat in Budapest du vigorosi mannes penetrat in li
compartiment in quel trovat se Kertesz quel, pro manca de plu bon, hat
invelopat su gambes in un jurnale, e informat que ili volet prender li
mesuras por far le un pantalon nov. Durante que Kertesz restat astonat,
ili profitat su surprise por cluder le in un camisol fortiativ, e
forductet le, sin egardar su protestationes, in un asil de alienates.
Kertesz besonat 2 dies por pruvar al medicos que il havet su plen rason.
Ti succession de aventuras esset debit al sol malin humore de quelc
apes.




## Li «sampietrini»

Li  «Sampietrini» (parol italian derivat de Sant Petro, nómine del
basilica del Vatican), in li númere de 70 in general, constitue un ver
corporation, in quel ne posse intrar qui vole. Desde su orígines, quel
ascende til li XVI-esim secul, li corporation del «Sampietrini» cuida
li basilica vaticanal, quo postula de su membres ver qualitás de
acrobates, quel on acquisite solmen pos long exercicies. Lor principal
activitá developa se ne solmen in li interior del eclesia, de quel li
vultes atinge tamen vertiginosi altores, ma pricipue in li exterior del
cupol, e til li cúlmine de ti-ci, quel erecte se til 136 m súper li
nivelle del suol.

Quelcvez li «Sampietrini», acrocat a lor corde quam homan aranés,
lansa se in li vacuitá por atinger li punctus designat por reciver
laternes, quo fa criar de terrore li passantes queles vide de lontan ti
spectacul.

Ma li prodigie, sin cessa recomensat, quel aporta les li admiration del
tot munde, es li ilumination del fassade del basilica, nam ti spectacul
es li fructe de lor habilitá ínegalat.

Li sistema de ilumination ancor usat hodie, conceptet de Luigi
Vanvitelli, esset perfectionat in li medie del 18-esim secul. Su
preparation postula un tot mensu. It comporta li plazzation de 5000
laternes e mill torches. Por garnir li torches, mersí a queles li
«Sampietrini» posse executer lor acrobatic operationes del fassade del
basilica til li cupol, li gross bul e li cruce quel sta sur li max vast
eclesia del cristanité.



Ye li son del gross cloche del basilica, li chef del Sampietrini,
plazzat sur li cúlmine del cruce, accende li torches disposit sup li pal
e li du brasses de ti-ci. In ti precis moment li diferent equipes de
Sampietrini, rationalmen distribuet sur li tot superficie del monument,
mette li foy simultanimen al torches quel trova se in lor sector de
action, talmen que in quelc secondes on vide ínnumerabil dansant flammes
far aparir per lor lúmine li masse del cupol e del fassade merset in un
spess ombre.



Li omniscientie del canadan policistes

On ha dit que li canadan policie neauande abandona un afere comensat. On
deve anc remarcar que it imposi a su agentes un preparation
extraordinarimen extendet, por que it posse satisfar omni taches
imposit. It sufice citar alcunes de lor atributiones multiplic:
perception del taxes de doane e de impostes; incassation del taxes sur
li inmigrantes; vende del post-marcas; payation del premies por lupes e
chacales mortat; organisation del aprovisionamentes del Indianes e del
Eskimos in casu de fame; control del taxes recivet sur li consumation
del alcohol. In fine, li superiori oficeros del policie deve esser
capabil plenar, si to es necessi, li functiones de pace-judicos.

LI INVENTOR DEL HELICE

Li 21 junio 1843, havente sur su deck un comission de ingenieros e
tecnicos del marine, li «Napoleon», li unesim vapor-nave munit de un
helice viceant li rotes lateral per palles, interprendet su unesim viage
del Havre a Cherburg e retro per Southampton. It eat con
li medial rapiditá de 11 «nodes» per hor. Ti unesim mode de propulsion
ad-ver longmen studiat in Francia de Paucton (1768), de Dallery (1803),
del capitane Delisle, etc, hat esset practicmen realisat in 1830 de un
mecanico de Boulogne, Frederic Sauvage.

Li viage del «Napoleon» esset triumfal. It finit con li aclamationes
de un entusiasmat publica, e li jurnales celebrat it quam un victorie.
Ma li principal victor ne mem hat esset invitat a ti experientie: null
jurnale parlat pri li inventor del helice, e
li turbe ignorat su nómine.

Frederic Sauvaqe esset ya in Le Havre ti-ci die, ma ho vé...in prison.

Yes! Durante que, mersí a su genie e a su labor, li helice-nave fendet
superbmen li aqua, li digni artisane de 58 annus jacet sur li humid
pallie u un feroci creditor hat fat jettar le, pro que li inventor ne
posset payar su debites. Il hat expenset su tot moné por crear li
helice, e mem li moné del altres. Un sol jurnalist, Alphonse Karr, eat
visitar le in su prison e poy publicat un vehement protestation.




## Flores quam emblemas national

Quam un rey selecte un motto, un land electe su flor. Sovente li
election implica un legende o un tradition. Li flor promoet al dignitá
de un flor national have aplicationes in li arte, li architectura, li
texturas.

Desde li IV-esim secul li rose es li emblema national de Anglia. Quande
Henri VIl provat unificar li guerraci seniories de York e Lancaster
aparit le li problema del fusion del du roses: li un esset blanc, li
altri rosi. Il mettet simplicmen lu blanc in lu rosi, e to esset li
orígine del famosi «rose Tudor». On save que li rose coronat es li
emblema de Anglia, emblema quel trova se constantmen sur li mobles, li
tapisseríes, li blasones, e mem li gravet glasses.

In Scotia li povri cardon, quel cresce in li borde del rutes, depreciat
in altri landes, es li simbol del nation. «Qui audacia ataccar me»?,
es li motto quel acompania ti emblema representante li corage e li
fortie del Scotes. Un die, raconta li legende, un
truppe de Daneses invasori provat far un atacca per surprise contra li
Celtes. Ili reptet in li obscuritá por plu bon successar in lor
interprense. Subitmen un dan soldate marchat con su nud pede sur un
cardon. Su cri de dolore alarmat li Celtes quel ganiat li battallie quel
sequet.

In Wallland it es li porró quel es li legume national. Ti emblema data
in li témpor de St David. Un legende di que quande li Bretones guerreat
contra li Saxones, St David ordonat al Bretones portar porrós, traet de
un agre vicin por distinter se del ínamicos. Li pass-parol esset
ingeniosi, Por celebrar  li victorie quel sequet, li porró devenit li
emblema national. Tamen, plu tard, on efortiat vicear ti legume per un
flor. On persuadet se que porró e «daffodil» (=narcisse-jonquille)
venit del san orígine. Ti du ornamentes subsiste ancor.

India have li lotus, flor quel identifica se con li sole. It es, on di,
li santuarium in quel chascun véspere, Phoebus retorna por cuchar se e
letrovar nov forties. Chascun parte del flor representa alquo sacrat, li
centre es Vairocana, fonte de omni vive organic, e li ott petales
inferiori e exteriori have omnes special significationes. Li lotus es
gravet in li manu del indian deos. Or, vide it partú, in li arte, in Il
architectura, sur li vestimentes.

Egiptia ha anc prendet li lotus quam national emblema. Su usa in li arte
ascende alminu a 5000 annus. It evoca li fecunditá, li resurection, li
ínmortalitá. Buquettes de lotus es ofertat in li ceremonies important.

In Francia, li orígine del flor de lilie esset longmen discusset.
Alcunes pretende que it veni del lilie, altres del iris. Un legende
asserte que it esset usat, in li orígine, in memorie del patria del
Francos. Un hom del popul ofertat al rey qual on aclamat, vice un
sceptre, un flor de lilie. Poy ti emblema esset fassonat sur li corones,
textet in li robes, gravet sur li sepultorias del nobiles.

(Image: Flor de lilie)

(Image: Lotus)



It es in li 8-esim secul que li crisantem esset adoptet in Japan,
imperator Kwann. Li conventional dessine del flor contene 16 petales sur
funde aurin o scarlat, octroyat solmen al reyatu. Favorit flor por li
tot popul japanese li crisantem have plu quam 800 varietás e 250
nuancies. Un festivale de crisantemes eveni chascun annu por celebrar li
nascentie del imperator.

In Persia li rose es reyessa. On conosse li «Jardine del Roses»
(Gulistan) de Sâdi. Ti autor, quel esset sclave, presentat se un die a
su mastre diente: «Ples esser bon por tui servitor durante que tu have
ancor li potentie, nam li seson del prestigie es tam efemeri quam li
durada de ti rose». Mersí a ti paroles il aquisitet li libertá.

In Hispania, li grenade es li emblema national. Philippe II, rey de
Hispania, aludent ti fructe, dit que il desirat tam mult amicos fidel
quam li grenade contene granes.

In Irland, li trifolie es li emblema heraldic. It nascet li die quande
St Patrick demonstrante li evidentie de su predication pri li Trinitá,
coliet un trifolie e dit: «Esque it ne es possibil que li Patre, li
Filio e li Sant Spíritu mey esser un, quam ti folies quel cresce sur un
sol stip?» Li Irlandeses esset tande convictet e lassat se baptisar.

Qual es li national flor de Svissia? Certmen li edelweiss. On ha videt
in omni témpores ti flor gravet in li pan-plancas de Appenzell, brodat
sur li porta-pantalones del bernesi Oberland o sur li chap del
alp-pasteros. Tamen ti statu de flor national ne ja es consacrat per un
decision de oficial quel, noi espera, va evenir un vez, sin tro tardar.

Suzanne Dentan (Semaine de la Femme, Laus.) -- Trad. ex francesi, R.
Bg.


## Selecte bon vor colores

Li ponte de Black Friars in London esset celebri pro su suicidies. Desde
que su barrieres e su armatura metallic, quel esset nigri, ha esset
repictet in verd, li númere del desesperates, inmersent in li Tamise, ha
diminuet de un ters.

In un american fabrica li ovreras plendit sempre friger. Li mures, quel
esset blu-verd, esset repictet rubi-corall. Benque li interiori
temperatura esset ye li sam gradu quam antey, li direction ne plu audit
plendes.

On ha anc decovrit que li blu repugna al moscas, que li mosquitos fugi
in nocte li ampulles electric orange-obscur, que in fabricas in quel li
colores es bon selectet, li production augmenta e li accidentes diminue.


## Li covertes paperin

Quande on comensat usar li papere por scrir, on contentat se per plicar
it pluri vezes e per cluder it per un siyille ex cire por evitar que li
cocheros lee li epistules.

Li covertes de papere aparit solmen in li VXII-esim secul, e su usation
developat se in li XVIII-esim secul. Támen, in ti epoca, chascun
fabricat self su covertes. Solmen in li XIX-esim secul, on interprendet
li industrial fabrication, presc in sam témpor quam li post-marcas.




## Jan, li botte-lappero de Brabant

In Brabant, sur li prate del botte-lappero Jan, Alexandria jace, li
infante viennesi. It es li témpor, in quel li cereses matura.
«Sacri-blu», Jan di, «to es un magnificentie ho-annu. Ma ti
garsonachos, sacri-blu, ne posse lassar lor pattes de to!»

Alexandria reposa, renversat; con extendet brasses e gambes ella regarda
vers li alt, alt ciel. Ti-ci es quam un lago, ma densi e tendri. Quam
voluntarimen on vell svimmar ad supra! ci, infra, ella vide li suol del
ciel, ta li pedes de Deo-patre reposa e li matre Maria pendente tra li
vast ciel-sala tucha it con su azur pantufles. Vienna es tant lontan del
brabantesi land, Vienna con su vast strades e domes, e li cafeerías e li
trames. Li profund ciel es un veritabil miracul in su grandore e
amplore, e ta li animette de Alexandrientje svimma. To es dulci e suavi
drivar sur gross, gross ales; ella trinca in se con su tot anim lu blu e
li felicitá, in quel ella nu pende in somnie.

«Sacri-blu», mastro Jan di, e sputa al suol. Jan sta apoyante se al
palisse del porta e fuma un pip «Herrenshek numeró du». Il sputa al
suol.

Su litt dom sta apu li alt moline, e apu li dom un old ceresiero sta in
li hagat jardinette. Quande li ales del moline rota, a supra al aere e a
bass al terra, vi qualmen ili perseque unaltru, poy li impetuosi e
continui lied* del moline canta e jubila sur li region, vers li alt
ciel. Suum, suuf! Li ales del moline gemi ye omni ronde. Agitant se a
supra, li segle-drap batte suavimen vers li lattes, li axe craca in li
rotage e li sicc ligne fracassa.

Li botte-lappero Jan sede in un sapatería sempre contra li nigri
fenestre: To es un gayonetto, pri quel vu have nequel idé, sacri-blu! Il
es litt quam un nano, nigri e deformat quam un oldissim sapate e adplu
il have un bosse. Ma in ti gayonetto un bon anim brabantesi vive. In
estive, quande su fenestre es apert, li frappada del martelle de
sapatero sona trans li sand-via, vers li luce del sole; e in hiverne it
frappa ta, cavmen e surdmen. Quelcvez it es superat per li furiosi
gemida del ales de moline queles hasta in li feroci vente. Nu un
bellissim ante-estive ha venit, e, ancor invelopat chascun matine del
puntas del nocte, li sole leva se grand e rubi, e ardent ex li pallid
nebul del ostal horizonte e comensa su ascension al grandissim cupol del
ciel. Del ceresiero apu li dom de Jan ha decadet desde long li flores, e
li fructes tument e inflammant del sole, comensa rubijar e maturar.






Invelopat in un nube de tabac, Jan fricte su bosse al palisse del porta,
e lassa disvagar li regarde sur su bell ceresiero. «Damnat, il pensa,
li sparros». Il curre al hangare e retorna con li para-avie e li scale.
Il posi li scale contra li árbor e
trena su bosse e li para-avie along li scalunes. Li nigri mann sede ta
in li rames; certmen, il va chassar li sparros-pendardes! Jan sta supra
in li cáos del rames e have sat témpor por fixar li para-avie.... Poy
il redescende e reporta li scale al hangare. Finalmen il sta denov apu
li porta e contempla ye supra-venient su labor. «Ne va esser tre
util», Jan dit. In facte li sparros es tam astut quam Jan. Ili sedenta
se sur li brasses del para-avie, ili saltilla e chiripa, ili pica a un
cerese e poy ili sedenta se sur li brasses del para-avie. Ta, un bon
apuntat lápide e rrrt... li tot turbe siffla, ma ili reveni. Altrimen
ili ne vell esser sparros.

Qualmen magnific ti estive-véspere es. E vi, anc li pip es de bon guste.
Un ale del moline monstra a supra in li lucid-verdi ciel, li altri pende
a bass del nigre moline e du ales estala su brasses in li verdi
splendore del estival vésper-ciel. Jan aspira a su pip. Li pur
simplicitá del ciel e li vive circum le plena su bon anim de sapatero.

In li obscur dom Regina, sestra de Jan, rosta li patates sur li
petroleo-brulator e sedenta se pos to sur li corte, por apretar li yelb
salade. Poy ella vide Alexandrina quel jace sur li herbe. «Trinetta!»,
ella clama.

Ma Trinetta svimma ad-supra in profund dorme in li miraculosi azuri suol
sur quel li pedes de Deo reposa. Regina sta apu li bronn, ella hauste un
sitelle plen de aqua e lava li salade.

«Trinetta! Trinetta!», Regina voca. Trinetta retorna al terra, ella
jace denov sur li herbe. Ella vide qualmen li véspere covri li
firmament. Ella leva li capette e audi su nómine. Rapidmen ella leva se
e salta alegrimen al bronn. «Tanta Regina!»

... Li lampe sub li blanc para-luce sta inflammat, li esmalte-platiles
aspecte un poc per-usat e li patates jace in li plate; ili es rostat
yelb, quelcvez un poc brun e brulat. E ta li plate sta con yun verdi
delicat salade e un amasse de tranches de blanc e nigri pane. Regina
versa li café in li tasses; qualmen it vapora! Jan fa seriosimen li
signe del cruce e prega devotmen al ángeles del dómino, e Regina e
Trinetta prega egalmen, Trinetta in su viennesi dialecte. E poy ili
manja. Jan pussa su old oxidat furca in li yelb e brun-rostat patates,
il versa li acete sur li salade e introducte li frisc yun verde in su
old rugat bocca. E Regina manja e anc Trinetta. Ella vide Oncle Jan e
tanta Regina masticar con plen bocca. Ella es beat, sin desire. Egalmen
su genitores adoptiv. To fa li estive e li suavi véspere, to fa li
calmie, to fa Brabant.

Hante manjat, mastro Jan plena ancor un pip. Li blu nubes planea formant
anelles circum li lampe e ascende al plafon. Regina lava li tasses e
plates in li eversuore. E Trinetta have li permission siccar. To fa
grand plesura. Ella sicca li platiles cuidosimen e stapla les sur li
table sur unaltru. Ne es necessi gardar se, nam li platiles es lad. Ma
poy li tassettes, ili es fractibil. Ella tucha les per tendri manus e
frotta les cuidosimen.

Trinessa lee ex un fabul-libre, apoyante su cudes sur li table e li cap
sur li manuettes. Regina repara un del strumpes de Trinetta. E Jan fuma
un pip. LI activ horloge di tic-tac, li ombre del pendul curre ye li mur
de un e altri látere.

Anton Coolen (Continuation seque)




## Che li canibales del Nov-Hebrides

Poc témpor ante li ultim guerre, li section geografic del Universitá de
Oxford hat decidet far executer li topografie de cert regiones littoral
del Nov-Hebrides, archipelago melanesian, e specialmen li insules de
Esperito Santo e Mallicolo, li max grand del gruppe e explorar in sam
témpor lor interiore. Tom Harrison, privat-docente del Universitá, hat
juntet se al mission quam biologo. Li land interessat le tam mult que,
in li moment departer a London, pro que on petit alquí restar por finir
alcun labores antropologic, il acceptat ocupar se pri to.

Harrison decidet ne sequer li hábitus de mult exploratores queles
contenta se per observar li factes e li coses quel un extrano posse
capter che un popul, continuante su civilisat vive. Talmen tro mult
interessant coses escapa de su atention. Harrison
acceptat viver che li indigenes, manjante e dormiente con ili,
partiprendente lor ritus, lor sacrificies e lor practicas de magie, Il
mettet se tan bon in li pelle de un Nov-Hebridese, que il finalmen
considerat mem li Europanes secun li vise-punctu indigen.

Il aquisitet un tam profund scientie del indigenic aferes que on dat le
li titul de Kava Booze, it es artist nro l, e in ti qualitá on honorat
le partú u il passat.

Li Nov-Hebrides, decovrit in 1606 del Navigator Quiros, es un
archipelago melanesian situat in li Sud-West del Pacific Oceane. Ili
distincte se del altri archipelagos circumeant per lor vulcanic suol,
lor montes rich in fumarolles e sulfurosi fontes, lor crateres e
coralIan formationes sublevat tre alt súper li nivelle del mare. Lor
habitantes es Melanesianes, homes tre alt con nigri pelle tamen tre poc
obscur, mixtet con Polinesianes, bell rasse con pelle brun olivatri.

Antey on regretabilmen deportat les quam ovreros in altri insules,
tractat les mal, provocante talmen pluri revoltes contra li Blancos. Li
odie por li Blancos ha restat in ili, e li archipelago trova se inter li
regiones minim secur por li Europanes.

Li historie del Nov-Hebrides desde 1606 es solmen un grand tragedie. De
un parte li Blancos aportat ta omni males del civilisation e li imensi
population, quel esset antey 600000 habitantes, es hodie reductet a
30000. De un altri parte li indigenes passa lor témpor in guerrear inter
ili, tant es grand lor interiori desunion. Qualcunc pretexte es bon a
ili por combatter unaltru: it sufice que un cane chassa un gallina
apartenent al chef del vicin village, e vi li hostilitás comensat.

It es tre possibil que ti promptitá a mortar se unaltru es un vestigie
de lor ancian antropofagie, nascet del beson procurar se li carne quel
esset les necessi quande, ante li installation del Blancos in li
archipelago, ti-ci contenet null animale mammifer.




Ma ti eterni guerres es aferes quel regarda solmen li mannes, e tucha
nullmen ni li
féminas ni li infantes. Durante que li mannes combatte inter se, li
féminas posse in tot securitá cuidar lor aferes, e mem passar al ínamic
village por vendir ta lor productes sur li mercate. On ne hesita
utilisar les quam ambassadores changeat transmisser al «ínamicos»
missages max insolent o max amabil. Lor «diplomatic imunitá» protecte
les contra omni agressiones.




## Poemas


### Yo ama, quels me ama!



[verse]
____
Yo ama, quels me ama,
Detest', quels me detesta --
Pri to nequi me blama!
In ti custom yo resta.
Al mann fort in corage
To ci quam justi vale:
Bonage por bonage,
Li male por li male!
On ama li bravura,
Caressa guancies chasta,
Li sem del camp on cura --
Serpentes on aplasta.
Punir li violentie
Li debil se retene:
Al fémin li clementie,
Venja al mann convene.
____

_Friedrich Bodenstedt, trad. Kurt Feder (Germania)._




### Flores de autune



[verse]
____
Al toffes quel li temp e sole rubia,
Quam un marvellos prodige del yun etá;
Con plu de lentore e plu de charm ancor,
Li flores del jardin exhibi lor color.
In su bell corb August coliet li flores,
Li jolli petales hat covrit li gazon,
Ma, vi que hodie li novi buquettes
Parfuma li dies del frigidi seson.
Li tot apes joy, li ciel mem sub-ride
Vider sur li toffes, quel ne vole perir,
Li branches tot inflat del saporos fonte,
Aperter lor flores ante dever morir.
Jolli tardiv flores del proxim hiverne,
Vu have li parfúm e li charm exquisit
Del bon memories, malgré li dur spine,
Del morit esperas e amores finit.
____

_A.P. Beauchemin (Canada)_




## Qui es Barnum?

Moriente, Barnum lassat 10 milliones de dollares a 27 heredantes, e li
surplus al filantropic interprenses; su testament plenat 700 folies de
marcat papere.

Li fama de Barnum ne extintet se per li morte. In 1937 li U.S.A. decidet
li emission de un nov pezze de monete argentin del valore de un
demí-dollar. Ma quel portrete selecter? Delicat question. Ti de un
politic mann posset chocar tal o tal partise, e provocar querelles.
Tande li director del moné del U.S.A. proposit li portrete de un
American celebri in li tot munde e ínsuspectibil del vise-punctu
politic: Phineas T. Barnus, ex-proprietario de circo, monstrator de
fenomenes e grand comerciante. Li proposition esset acceptat con
entusiasme!


## Caricaturas

Li unesim caricatura
ci-contra, pri Occidental in li presse neutral ha esset publicat del
grand parisan quotidiane «l'Aurore» del 2 junio 1948, por acompaniar
un articul titulat «L'Esperanto? Une plaisanterie (Un joca). Placa à
la dernière née des languages internationales: l'Occidental», sequet
de un curt mention del principies de nor lingue, quel es null altri cose
quam li quintessentie del grand lingues de civilisation. Anc specimenes
de Occidental esset reproductet in maniere amusant.

(Image 1)

-- Tro tard! Li bankero ha fugit con li moné!

-- Esque it posse exister tam malhonest omes in nor munde?

(Image 2)

-- Secun vu, Bombonnel, li famosi chassero de panteres, quo il vell far
in ti-ci casu?




# Cosmoglotta B 98 (aug 1948)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, Cheseaux s/L. SVISSIA

Expedition: Gilbert Pidoux, YVONAND (Vaud) SVISSIA

Abonnament annual: simplic Fr 8, duplic: Fr. 14, de propaganda: Fr. 20
sviss.

Serie B, poligrafat   Tel. (021) 4 62 18  August 1948 -- Nró 98 (3)


## Dangerosi ilusiones

On save que li labores de IALA es hodie sat avansat por que on posse
previder quel forme de lingue va esser finalmen adoptet. Li
«variantes» quel, del quar projectes, sembla incontrar li max grand
favore in li sondages che li publica es tam proxim a Occidental, o al
Mundolingue de Lott, que practicmen omni tri sembla dialectes de un sam
lingue. It es mem curiosi constatar que li paroles del IALA, diferent de
Occidental, trova se sovente in Auli, li lingue usat de E de Wahl ante li
publication de Occidental, ma viceat plu tard del actuales, pos pluri
annus de experienties.

Noi ne dubita pri li alt competentie del functionarios de IALA. Si li
final resultates de lor labores interlinguistic es un projecte tam simil
a Occidental, it ne apartene al Occidentalistes negar o mem contestar li
perspicacitá de ti linguistes!!!

Noi es pret colaborar con ili, aportante a ili nor long experientie de
propagatores, ma antey it sembla nos necessi examinar junt con ili alcun
conditiones de labor quel inquieta nos un poc.


### Li tache a acompleer

Desde quande IALA labora sur li solid terren del internationalitá e del
naturalitá, Cosmoglotta ne mancat un ocasion interessar su letores a ti
interprense. Just pro ti simpatie noi crede bon parlar francmen e
signalar li dangere de ilusiones quel sembla reyer che alcun membres de
ti association.

Noi audit un die un pictor confesser: far un pictura es facil a me, lu
max desfacil es vendir it!




Li autores de lingues international trova se in li sam situation quam ti
pictor: Inventer e publicar un idioma es un operation relativmen facil.
*Lu max desfacil es far parlar li altres in ti lingue*! To postula un
energie e un tenacitá mult plu considerabil quam composir un
vocabularium e un grammatica.  Li moné ne sufice por crear un
«movement». De 1907 a 1914 Couturat, li francesi filosof, ha expenset,
on pretende, plu quam 250000 Fr, valore corespondent hodie a circa 1
million de sviss Fr., solmen por *difuser* su Ido. Ma u es Ido hodie.
E tamen Couturat ne hat negliget li altri factores de successe. Su
Delegation reunit li max alt competenties de Europa. Li organisation de
ti public
judicie esset admirabil, ma li grand erra de ti areopage esset creder
que it sufice «votar» pri li formes del lingues por far viver li nov
lingue. Pos li separation del Delegation, Couturat restat quasi sol por
interprender li exhaustent labor del propaganda. Li altri «judicantes»
quam Leau, Ostwald, Stead, Jespersen, etc, considerant lor tache quam
finit, retraet se in li passivitá. Lansar sur li mercate un nov lingue
international es in facte declarar li guerre al altres, e quande on
declare un guerre, omnes deve servir quam soldates, e ne solmen assister
li combattes quam spectatores. Esque omni functionarios de IALA es pret
defender lor flagga per lor tot fortie?

Quam monstra li exemple de Anglic citat in li ultim nró de Cosmoglotta li moné
sol ne posse dar durabil resultate: Un armé de pioneros devoet es
necessi por victer li índiferentie del publica e convicter li partisanes
de altri projectes. Ti pioneros va dever laborar gratuitmen, nam li
publicationes va custar mult, e li moné de IALA va apen suficer por
financiar li unesim índispensabil manuales, e in quelc landes solmen.

On va forsan responder nos que IALA have plu quam li moné: li
influentie, nam it es apoyat de scientistes, de jurnalistes, e it ha
penetrat in li circules del linguistes, mem in li Unesco.

Noi ne contesta, ma li Delegation, in 1907, esset apoyat de 310 societés
in li tot munde, e hat recivet li adhesion de plu quam 1000 conosset
scientistes, comerciantes, functionarios, un apoy quel hodie IALA
certmen ne ha retrovat in tal gradu. Or ne un sol de ti 310 societés, e
apen quelc notabilitás hant adheret ha efectivmen usat li lingue del
Delegation pos su publication in 1908. Vermen li anteyan experienties es
deceptiv e doce nos que on ne deve fider tro mult li apoy «oficial».
Li future del L.I. va depender ante omnicos del entusiasme e del
tenacitá de su adeptes.


### Bentost li lucta




It ne es in li natura del homes abandonar facilmen un afere amat, a quel
on ha consacrat su vive. Si li Occidentalistes va probabilmen auxiliar
IALA pro li similitá de lor ideale interlinguistic on ne deve esperar li
sam adhesion del ultim ínreductibil Idistes e precipue del grand masse
del Esperantistes. Quo va evenir es facil a divinar: un oposition
faruchi, un obstruction sin compate. Li IAL/ISTES va dever subtener un
terribil lucta per li plum e li parlada por defender omni punctus de lor
grammatica e de lor vocabularium, combatter contra omni species de
prejudicas expandet del adversarios del naturalitá. Nam on ne deve
creder que li Esperantistes, pos har oposit se per lor tot forties
successivmen a Idiom Neutral, Ido e Occidental, va subitmen cessar lor
foy e plorar de tendresse avan li nov projecte parturit de IALA!!! Dunc
li lucta va esser long e penibil. Volent o ne volent, nor confratres
IAL/istes va esser obligat descender in li arena por conquestar li
publica per li fortie de lor argumentes contra li old conception del
lingue international. Ili, quel
til hodie reprochat nos expenser nor témpor in «ínutil polemicas» va
esser fortiat in lor torne polemicar pro li sam causes. Noi atende les
con curiositá in ti situation por vider esque ili va obtener resultates
practic sin controverses!

It es exter dubitá que por converter li Esperantistes e Idistes, li
IAL/istes va dever organisar lor propaganda quam nos. E nor documentes e
demonstrationes, queles on qualifica quam «agressiv e polemical», on
va esser content trovar les tot pret por servir li nov doctrine. Noi
posse mem dir que nor prospectes, del unesim til li ultim vell posser
esser utilisat sin change, e viceante solmen li nómine de Occidental por
ti del nov lingue.


### Li objectiones nationalistic

Li argumentes quel li concurrentes de IALA naturalmen va esser de natura
politic, in prim ti-ci: «Li lingue de IALA es promoet del capitalistes
del Occidente, durante que Esperanto esset creat de un humil hom del russ
popul».

Pri Occidental ti argument social o politic esset facilmen refutabil pro
que de Wahl esset just un hom del ost e del nord, ancian russ oficero.
Del látere sentimental tam potent che omni popules, li position de
Occidental esset melior quam ti del lingue de IALA.

Teoricmen it deve esser tot egal esque un invention veni de un land o
del un altri, precipue quande ti invention es destinat a infortiar li
pace, ma pro que it acte ci far admisser al popules slav e germanic un
lingue international basat sur li romanitá, it esset un chance que su
autor esset just un cive russ de german orígine. Li objection
nationalistic esset talmen anihilat per un specie de compensation. In
contrari, si un lingue de aparentie extrem-occidental es creat e promoet
de Franceses e Americanes, it va esser plu desfacil evitar li critica de
un partialitá national. Noi posse errar in nor previsiones, e tamen...


### Li question del reformes

Un altri facte es anc a previder: Li elaboration de un L.I. es un
interprense tam complicat que it ne posse esser fat per un sol colpe.
Adjustamentes successiv va sempre monstrar se necessi pos un poc de
practica. Quam omni inventiones, li L.I. deve passar per li «banca de
provas», precipue quande on vole far de it li max bon L.I.

Til hodie omni lingues international intrant in li practica besonat
ameliorationes, de queles li creation sur papere ne posset decelar li
necessitá. Ti reformes constituet sempre li grand sucie del autores de
L.I. e causat li desunion inter li ductores de chascun movement. Ni
Volapük, ni Esperanto, ni Ido, ni mem Occidental escapat ti fatal e
genant lege del interlinguistica, e Deo save quant omni ti projectes
esset cuidosimen perfinit ante publication!




Mem in un sistema naturalistic, de quel li elementes es max stabil, mult
detallies deve esser fixat pos long experimentationes. Si por exemple
IALA accepta
li articul *le*, quam Lott ante un demí secul, it es possibil que ti
articul masculin avan feminin nómines choca tant que on va dever
finalmen preferer li articul *li*, secun li exemple de Wahl e
Jespersen (Novial). Sammen, it es possibil que, pos har usat in comensa
ph, th, y in li nómines de grec orígine, on va preferer li
simplification f, t, i; etc por un tre grand númere de detallies
ortografic e grammatical. It sufice sequer li historie de Ido de 1907 a
ho-annu por comprender quant trublas causa li evolution linguistic in li
propaganda pro li continui adjustation del manuales e del litteratura al
changes in li lingue.

To anc significa que on va dever organisar li long e minutiosi
perfinition del lingue per li medie de decisiones fat de un autoritativ
corporation international. E it ne es cert que li primitiv decisiones
votat de IALA in New-York va esser sanctionat de un academie
international composit de membres apartenent a altri nationes de lingue
ne anglesi o francesi. Li opiniones es sovente tre divergent secun li
vise-punctu national!

Li sondages fat in diversi landes ne es un garantíe por li future.
Quande on vide un projecte por li unesim vez on sovente aproba sin
reflexion formes quel on plu tard vell renunciar pos har practicat les.
Li principie es un cose, li practica es un altri, e li practica ne
confirma sempre li teorie. Noi bon memora, por exemple, que aprendente
Esperanto in 1912, noi esset in comensa ravisset aprender que mersí al
acusative, on posset interverter li partes de un frase sin riscar un
erra pri li subjecte, ma bentost li practica monstrat nos que ti
avantage esset presc null, durante que li usation del acusative
obligatori devenit rapidmen íntolerabil.

Dunc IALA va esser obligat previder ne solmen li edition de *un*
manuale e de un duplic lexico por chascun lingue national, ma *pluri*
successiv tales, por sempre conformar li lingue al decisiones votat, con
omni riscas de editiones ne exhaustet. E noi ne parla pri li personale
competent a ingagear, pri li garantíes a dar al editores! On ne deve
obliviar que it es just pro ti interesses de editores que Couturat, in
1907, chocat se contra un ínreductibil oposition che li popul
esperantistic.


### Li lingue de IALA e Occidental

Noi leet recentmen li opinion de un representante de IALA, secun quel li
lingue de ti association «va aportar li solution desirat al profanes
queles Occidental ne seductet til hodie».




Esque on seriosimen crede que omni profanes, sequet del adversarios de
Occidental va reciver Interlingua de IALA con li entusiasme quel noi til hodie
ne successat avigilar? Li variante proposit de IALA in li ultim moment
es tam proxim a Occidental que li diferenties in prim visu es apen
perceptibil, e concerne ad-ultra solmen secundari formes. Li objectiones
quel on fa hodie a Occidental on va far les
con li sam obstination al lingue de IALA, nam on ne va pretender que
usante *le* vice *li*, *mesme* vice *sam*, li lingue va subitmen
far cader omni prejudicas e crear li unitá del partisanes del L.I.

Null de nor contraditores ha motivat til hodie su oposition per li
formes linguistic trovabil in Occidental e ne in li projectes presentat de
IALA. In contrari noi constatat que *omni* assertet «defectes»
decovrit in Occidental de su criticantes (de Beaufront, Jespersen, Jakob,
Manders) retrova se, sin que un sol manca, in li projecte preferet de
IALA! In lor ocules poc importa que it es dit «povar, pover, poter o
posser». Li essential pecca por ili jace in li derivation ne sat
geometric (secun lor guste!), ne sat logic o autonom (Ti ultim argument
es in céteri fals, quam ha demonstrat sr. Matejka in Cosmoglotta 136). It acte
se pri *du conceptiones del L.I.*, e in ti antagonisme IAL trova se
con nos in li sam campe, contra li sam adversarios!

E mem si existe partisanes del naturalitá ne adherent de Occidental. IALA ne
deve tro calcular con ili, nam li pluparte es índependentes quel nequi o
nequo va satisfar. Il nequande va aportar auxilie al altres ma expecta
que li altres apoya lor idés sin restrictiones: eterni descontentes.


## Un resultate nociv?

Un ultim eventualitá es ancor a previder: it ne es cert que li futuri
lingue de IALA va esser superior a Occidental, anc del vice-punctu del
Occidente. Mem in un sistema naturalistic on posse tre bon imaginar
variantes de egal valore: paroles quam lingua, strada, poter, io, etc.,
es probabilmen tam bon justificat per seriosi argumentes quam lingue,
strade, posser, yo, etc. Pluri variantes tre proxim li un altri posse
coexister, inter queles it vell esser ínpossibil determinar li melior.
Li tentation del autores de L.I. es just adopter un forme equivalent ma
diferent, por evitar li acusation har copiat lor concurrent! Talmen va
exister pluri projectes de lingues egalmen bon, ma finalmen nociv pro
que *ili disperse sin utilitá li partisanes del lingue natural*. E to
sembla nos tre grav.

Occidental hat fat li *unita* del scole naturalistic. Un duesim lingue
presc simil posse divider les por li grand avantage del sistemas
antiquat, contra queles noi lucta junt. Constatante ti resultate on va
dever repetir li famosi proverbie: lu melior es li ínamic del bon.

Noi saluta li enorm eforties de IALA por dotar li homanité de un lingue
international modern, un lingue a quel vell adherer omni partisanes del
naturalitá. Ma si ti eforties vell finir solmen in li creation de un nov
projecte sin fortie de propagation por se self, ti experientie, oh ve!,
vell esser francmen nociv, pro que it vell har creat un regretabil
dispersion de movement.

Li proxim future va monstrar esque nor timore es van o justificat.

_Ric Berger_




## Fundamentes del nov education!

Li autor, Hossein Kazemzadeh Iranschähr, dedica su libre «Grundlagen
der Neuen Beziehung; Methoden und Mittel zu ihrer DurchfÜhrung. Olten:
Amadeo Veralq. 1947» al genitores del nov generation. Por presentar it
al letores de Cosmoglotta, forsan sin suficent coherentie, quelc paragrafes
queles dat me li ocasion de mi propri reflexiones.



Secun li opinion del autor on deve educar li infantes talmen, que ili
considera se quam apartenent solmen a Deo, dunc ni al state ni al
eclesie. «On posse constatar, scri li autor, que respectant lor
religiosi vive li homes posse esser dividet in du gruppes: ínfideles
(non credentes) e miscredentes (supersticiosi). Vermen credentes, de
queles li pietá vell esser exempti de omni egoisme e impregnant con li
lude del veritá, es tre rar. Inter li tal nominat paganos e ateistes
existe vermen plu mult genuin fideles e serchatores de Deo quam inter li
adherentes del conosset religiones» (p. 32/33.)... «Talmen li
religiones e confessiones, plu quam li altri currentes del vive, besona
un renascentie, un vermen profund renovation e reformation. Talmen
solmen ili posse obtener un nov creativ fortie e in ti maniere reciver
li sanatore pane del veritá por presentar it al afamat animes vice li
petres del rigid, ínpotent dogmas e teses.» (p. 34)

«Secun li lege de cause e efecte, quel es acceptet del scienties, del
filosofie e del homan rason, li grand universum, de quel nor planete es
un minim particul, deve sin condition haver un cause, un autor.» «Ti
cause deve esser li comensa e li fine de omni ínnumerabil causes, to es,
un cause, ex quel omni altri causes origina e trova lor fine» (p.36).



«Li ver mission del religion es avigilar e cultivar in li hom li
conscientie de su divin descendentie e del necessitá de su perfection,
to es que il deveni simil a Deo, vice inplantar li horrore pri li
inferne e li esperantie del ciel...»

In li note in págine 59, num 24, li autor refere a un «tabelle del 98
virtús con explication». Ti tabelle vell esser interessant precipue por
vider qualmen vell far se li nomenclatura in Occidental.



Li capitul 4 tracta li mission del genitores in li education avan e pos
li nascentie del infantes. Li capitul 5 tracta li principies del nov
education: «Per nobil sentimentes, pur idés e bon actes li hom posse
transformar li efectes de su peccas e maleficies e preparar un felici
futur. Li pedagog deve instigar li infante a propri creativ activitá,
promoer e apoyar su labor.»

«In li instruction in historie, etnografie, religion, etc., li infante
deve esser instigat sempre presentar se li lege de cause e efecte, e
profundmen meditar pri cause e consequentie de omni eventus» (p. 101).



«Plenar e superchargear li cerebre del infante con paroles, ciffres,
nómines e notiones, quel il va bentost obliviar o nequande usar in li
vive ordinari deve esser evitat» (p. 101)

«Quam racontas, histories e novelles por yunos solmen tales con un
moral motive deve esser selectet.» (p. 102)

«Li ebrietá del burdonant instinctes sensual e del amore ne deve esser
impedit, ma purificat con sagiesse e amore» (p. 103)

«Malgré li necessitá de un programma de docentie, malgré li position de
definit pensumes e li mantention de órdine e discipline, on deve dar al
infantes li max grand libertá possibil in li selection de su
ocupationes. On deve lassar un grand amplitá a su individual iniciative,
por que on posse con joya e entusiasme imposir lor tot fortie e plesura
in li self-selectet labor» (p. 114)

Dr H. Nidecker, Basel




## On scri nos

[quote, "G.L. Dickinson (London)"
____

...Yo atende con un poc ínpatientie vor excellent organe; it es
interessantissim e yo posse dir, que on aprende plu mult pri interlingue
in un numeró de Cosmoglotta quam in un colection de Esperanto-gazettes!
Yo self studiat Esperanto durante plu quam 10 annus, ma pos quelc mensus
de studie de Occidental, yo definitivmen abandonat Esperanto, e
specialmen pos studie de «Spíritu de Occidental».

____

[quote, "H.D. Akerman (London)"]
____

...Yo consenti con omni paroles in li articul quel proposi ti nov nómine
por nor lingue. Yes, «Interlingue» es strax clar al ocules e oreles de
quicunc educat person quam un abreviation de International Lingue, e noi
omni crede in nor cordies que nor sistema es li perfect forme del
scientie talmen nominat. Occidental ne es un specie o varietá de L.I.,
ancor minu un comercial marca, it es li International Lingue self.

In propagandic conversationes yo trovat, quande yo mentionat
«Occidental», que yo esset sempre involuet in steril explicationes e
discussiones pri li nómine: «Oh, dunc it ne es li max apt sistema por
li orientales...», etc.

Li nómine «Occidental» sta in direct conflicte con li international parol:
occidental.

Ti parol «Interlingue» es tre fluent, con su debil sillabes -er e -e.
It forma bon derivates, p.e. interlinguist (3 1/2 síllabes) (compara con
occidentalist, quel es quasi li antonim de orientalist).

____




## Cronica


### Anglia

Li Britannic Occidental Association just edite un serie de 5 lettres in
anglesi por explicar progressivmen li problema del interlinguistica e su
solution per Occidental.

A ti lettres deve esser juntet «documentes» redactet anc in anglesi
secun li modelle del «Doc» del Sviss Ass. por Occidental. Ti
prospectes es li fructe del colaboration inter Sres Littlewood e Pope, e
anc de Sr. Conyers; ili egarda li mentalitá anglo-saxon quel prefere
sempre li frigid argumentation al exagerationes. On posse obtener copies
de ti propagatives tam rich in factes, comparationes e argumentes
scriente a: Britannic Occidental. Assocliation 423, Foots Cray Rd, LONDON S.E.
9. -- In fine un desire: esque it vell esser possibil editer ti
prospectes in li international formate A 4, duplic grandore de Cosmoglotta, it
es 297/210 mm? Li ligation e classification de ili vell esser plu facil.


### Francia

Li Occidental. Soc. de Francia, junt con li Centrale sviss, ha reeditet li doc
8 F (il faut une langue internationale) e 195 F, in francesi. Li unesim
prospecte, quel esset ja traductet in pluri lingues, condensa in du
págines li essentiale pri nor movement, e invita li letores continuar
studiar li question del L.I. in nor brochuras de propaganda.

In un altri prospecte «Corps enseignant et langue internationale», li
OSF exposi al instructores li superioritá de Occidental sur Esperanto.

Aparit «Li Canalettes del palude», edition in Occidental, del jurnale scolari
composit e ilustrat del eleves de Coulon (Francia).

Li organe del Societé francesi «Novas Interlinguistic» de marte-april
1948 aparit con su customal rich contenet. Abonnament annual: 4
response-cupones che Sr. L.M. de Guesnet, 83, Rue Rochechouart, Paris 9
me.

Un duesim scolari jurnale aparit, ti del eleves de Manneville/Rille
(Eure) redactet de yun eleves de 9-12 annus. Editores Sr. C.G. Calle e
Seniora Colombel, instructores in Mannevill/Rille (Eure)


### Germania

Sr. Quensel comunica nos li sequent detallies pri li ínactivitá de Sr.
Mildebrath, de quel noi signalat li 60-esim anniversarie in Cosmoglotta de
junio 1948:







____

Li exterior cadre quel circumda li portrete de un germano del etá de
60 annus, presenta li grandissim variabilitá e have su particulari
importantie proque it simultanimen devet esser decisiv por li intern
curse del vive. It sufice far memorar: Bismarkic imperia, unesim guerre
mundan, republica secun li constitution de Weimar de 1919, financial
inflation, comercial deflation,
latent guerre civil durante un demí-dozen de annus, nazisme e duesim
guerre mundan; in fine total ruine de Germania. De tal excitat ascenses
e descenses li singul ne posse restar ne disturbat! Li qualitá de un hom
pruva se si il in tal circumstanties persiste restar fidel a cert
entusiasmes.



To verifica se che li jubilario, nor interlinguist amico Willy
Mildebrath, de Berlin, nascet li 21 august 1888. Desde 45 annus il es
adepte de stenografie (de pluri sistemas; fervent mundlinguist desde 25
annus, in prim Esperantist, desde 20 annus pionero del
Occidental-Interlingue; de profession experte de bank, il devenit
entusiasmat adherent del economic doctrina de Silvio Gesell, e pro to
membre de pluri organisationes unionistic de Europa -- ergo un mann activ
in servicie del homanité e humanitá, por queles il, til hodie, nequande
e nequam refusat ni su person, ni su talente, ni su moné. Junt con li
morit doctor Peipers de Colonia il es li propri fundator del German
Occidental Federation, quel anc in e trans li nazistic epoca restat li
reconosset guide del german Occidental-Interlingue movement, quel il nu
preside denov e quel hodie gratula le cordialissim. Mey bentost
desaparir anc li ultim índemocratic impediment barrieres quel fa tam
desfacil un interlinguistic renascentie in Germania, por quel noi
suplica li benevolent auxilie del extran coidealistes interlinguistic.
____

Sur 3 successiv cadernes del important revúe Die Gefährten, de Nürnberg
extende se un long discussion pri li L.I. Pos un articul de nor
coidealist Werner Zimmermann exposient li problema, un esperantist Sr.
Siegfried Ziegler, citat li customat alegationes quel nor letores
conosse ja. Finalmen intervenit Sr. Dr. Fritz Haas, de Winterthur quel,
reprendente li un pos li altre ti alegationes, demonstrat lor inanitá,
sive linguisticmen, sive socialmen. Noi gratula nor colaboratores por li
talente e profund conossenties queles ili mette al servicie de un nobli
afere, ti del max bon L.I., adaptat al modern besones.

Pri li actual situation del german interlinguistes, Sr Mildebrath scri
nos:

____
In ultra lass me confesser quam felici noi es que noi nu have denov
juntion con li munde e li mundlinguistica. Ma, anc concernent to nor
german via es extraordinarimen desfacil e li pete al extran auxilie es
vermen ne solmen platonic. Mey it dunc esser audit! Por exemple yo self
perdit, in 1936, mi tot rich Occidental-interlinguistic possedage per
perquisitiones domiciliari del malfamat Gestapo... Quam grat vu deve
esser a vor guvernamentes quel ha evitat por vor land tant catastrofes
quel noi havet, un pos altri, nu ja desde triant-quin annus. Desde un
dozen de annus nor alimentation es defectosi. Hodie noi famea die pos
die, mensu pos mensu. Qui posse auxiliar nos?
____

_J. Quensel, Bergallee 2, (15a) GOTHA (Germania)._


### Nederland




Sr. Dr. Mascanzoni de Bari (Italia) informa nos que li «Societas
Polyglottica
Universalis» (The universal Polyglot Society) de Amsterdam sercha un
corespondente por li lingue Occidental. Ti societé ocupa se pri li
studie scientic de omni lingues e dialectes. Por devenir corespondente
on deve mastrisar li lingue anglesi quel es li lingue operal de SPU. Li
tache del corespondente consiste in li traduction de textus anglesi quel
SPU invia mensualmen. Por ti-ci mensu on deve traducter in li lingue
selectet del corespondente li sequent textu:

____
The purpose we pursue is serving each other in point of study and
translation and acting together with a real team spirit for the use of
tuition, arts and sciences.
____

Tis de nor letores quel accepta devenir corespondente es petit inviar li
traduction in Occidental del supra textu a: Sr. F.J. Krüger-Reinier,
Claeszenstraat, 49, AMSTERDAM -W (Nederland)


### Svedia

In li cadre del «Dies de musica sved», evenient ci in Bad Homburg li
26.6, 1.7 e 3.7, nor coidealist-compositor Yngve Sköld de Stockholm,
esset representat per un composition, violin-concerto li 3.7. Nor
gratulationes a Sr Sköld.


### Svissia

Li 10 junio 1948, in hotel Rhein in St Gallen, nor colaborator Sr
Hamburger fat un discurse in german pri li problema del L.I. e li
labores de IALA in relation con UNESCO.

Li Revue internationale de Sténographie de may-junio reproducte un tot
págine de Cosmoglotta con specimenes de lettres comercial in Occidental. Noi
recomanda ti revúe a tis de nor letores queles interessa se al
stenografie.


### Tchecoslovacia

Li societé Occidental tchec just edite un tre bell prospecte in tchec e in
Occidental, con specimenes de lettres comercial e lor traductiones in 4 grand
lingues national de Europa. On posse obtener gratuitmen un exemplare de
ti modellic prospecte che: FEDERALI BRNO, Jiraskova 41, Tchecoslovacia.




## Errata

Pro li necessi acustomation al nov procede del Offset, quelc erras
escapat malgré li revision. Noi peti nor letores benevoler corecter li
sequent erras in Cosmoglotta A de ho-annu:

- P.3, in li titul, ne «apostrofat» ma «circumflexat».
- P.58, 3-esim linea ante li fine: ne «apartanet», ma «apartenet».
- P.77, in li titul, ne «chez», ma «che».
- p.79, linea 27, ne «contraste», ma «contrate».
- P.80 sub li figure, completar «oné, omes» per «moné, homes».




## Li actual situation del lingue international

A un alt personalitá parisan quel parlat recentmen pri li problema del
lingue international in un grand diale francesi, li Occidental Societé
de Francia inviat li sequent lettre, quel noi traducte in Occidental por nor
letores, nam it resuma excellentmen li hodial situation.

____
Senior,

In vor articul aparit in li Figaro de hodie vu signala quant li
multiplicitá del lingues crea obstacules por li Federation europan.

Vu certmen es informat del provas de lingues international, ma vu ha
esset versimilmen repulset per li aspecte grotesc de ti quel es
actualmen li max conosset, Esperanto, quam anc per li fanatic propaganda
de su adeptes.

Or on deve nequant confuser Esperanto e Lingue international. Li
question del lingue auxiliari ha devenit un question scientic e noi va
posseder, in un proxim future, un lingue respondent al postulationes del
modern linguistic.

It va esser un lingue surtit del labores del International Auxiliari
Language Association (IALA). Ti organisation esset creat in 1924 de Sra
Dave Morris, marita del Ambassador de USA in Bruxelles e fervent
Esperantista. It es in relation con li Institute of International
Education, The Research Corporation, The World Federation of Education
Associations, le Rotary International, etc., li ONU e li UNESCO.

Linguistes famosi in li tot munde: E.B. Babbock, J.P. Crawford, Otto
Jespersen, Ed Sapir, N. van Wijk, E Hermann, Pitman Potter, J. Vandryes,
A Meillet, COhen, etc. participat li labores.

Actualmen Sr. André Martinet (Ecoles des Hautes Etudes, Sorbonne),
professor de linguistica in li Columbia Universitá, assistet de Sr. Jean
Paul Vinay, inspector del modern lingues del Cité de Paris, hodie in li
Universitá de Montreal directe li labores de finition del Interlingua,
presentat in quar variantes, ex quel va esser extraet li lingue unic.

...Sondage del tip Gallup ha esset efectet recentmen in pluri landes:
USA, Anglia, Francia, Chili, Danemark, Tchecoslovacia, por determinar li
reaction del usatores possibil al diversi variantes.




It resulta ex ti labores e inquestes que on devet abandonar li base
linguistic del sistemas nominat schematic: Esperanto, Ido e mem Novial,
ti bases hant revelat se sin valore. Presc omni teses de Edgar de Wahl,
li autor de Occidental -- quel noi propaga actualmen -- ha esset
confirmat. Occidental es proxim til sovente li complet identitá con li
Interlingue de IALA, quam pruva it li textus comparativ.

Lass nos relater ancor que Sr. André Martinet ha contactet con li UNESCO
e li directores del International Standardizing Organisation ISO, quel
have su sede in Wien.





Li proxim congresse del Linguistes, quel eveni in julí in Paris va
consacrar un parte de su activitá al exámine del projectes de IALA.

On vide dunc que li problema del Lingue international ha surtit del
dominia del amatorisme... e que it ne plu acte se pri un utopie.
____

_Occidental Societé de Francia (Paris)_




## Li admirabil regularitá de Occidental



anim (F. âme)

animar

animation

animator

ínanimat

animisme

animist

unanim

unanimitá

precie (F. prix)

preciosi

presios/itá

precios/men

apreciar

apreciation

apreciabil

apreciabilmen

ínapreciabil

tot (F. tout)

total

total/e

total/ité

total/is/ar

total/is/ation

total/is/ator

total/it/ari

total/it/ar/isme

valer

valid

valid/itá

ínvalid

valent/ie

equivaler

equivalent/ie

valore

prevaler




## Li dorme del animales

LI anate dormi sur un patte e li mus-volant con li cap ad-infra. Altri
avies pende se per li griffes a un branche de árbor e dormi, li cap
celat sub li ale.

On save que li cavalles dormi erect, ma li elefantes, quel fa lu sam,
customa, sempre dormiente, apoyar se alternativmen sur un pede o sur un
altre.

Li dam-cervo dormi cuchat sur lu látere. Mult mammiferes ronca e reva
exactimen quam li homes, precipue li canes de chassada. Ne existe
animales quel reva tam mult quam li cane de chassa. It gruni e aboya per
bass voce in su dorme.

Li piscos, por dormir, resta ínmobil in li aqua. Ma li macreles circula
somnient.

Li formica installa se in un fore, li pattes plicat e, avigilante se,
hia e extende se quam un hom. Prova vider hiar un formica; to es tre
interessant. E to ne es contagiosi!




## Contenete

- Berger: Dangerosi ilusiones.
- Dr Nidecker: Fundamentes del nov education.
- Akerman, Dickinson: On scri nos.
- Cronica
- Errata.
- De Guesnet: Li actual situation del L.I.
- Regularitá de Occidental.
- Li dorme del animales.

In 1948 apari 8 numerós del edition A printat e 4 numerós del edition B
poligrafat.



Chef-Redactor: Ric Berger, prof., MORGES (Svissia)

Editor responsabil: Fred Lagnel, Cheseaux s/ Lausanne




# Cosmoglotta A 140 (sep 1948)

OFICIAL MENSUAL ORGANE DEL OCCIDENTAL-UNION



Ric Berger

VICTORIE del NATURALITÁ

Redaction e Administration:

INSTITUTE OCCIDENTAL

Cheseaux s/ Lausanne

Svissia

Nro 140 A

SEPTEMBRE

1948


## Humoristica: Enigmas del interlinguistica

Nor Centrale sta hodie avan ínexplicabil enigmas quel it ne successa
soluer. Tis de nor letores, quel posse dar nos alminu un
semblantie de explication, es petit scrir al redaction de Cosmoglotta,
adjuntente omni justificatives:

1. U dunc on posse comprar li fabulosi linse usat de Sr. Jakob, de
London, linse quel have li proprietá agrandar li ínperceptibil mancas de
Occidental til li grossore de un elefante, e diminuer tis de Ido, til li
complet desaparition. (Ples vider Cosmoglotta junio 1947.)

2. Qualmen Sr. Butler, «Educational secretary» de «The British
Esperanto Association» posse scrir nos, li 10.7.48, que il «ne…
komprenas Occidentalon sufiĉe bone por povi ĝin legi», ne mem li curt
paragraf concernent le sur págine 38 de Cosmoglotta,  april 1948. Omni paroles
de ti paragraf es tamen trovabil in anglesi e Esperanto, lingues suposit tre
familiari a Sr. Butler. -- Que Sr B. es li sol *instructet* hom de su
land ne comprendent Occidental constitue ja un enigma, ma que il anc ne
comprende li textu.. in anglesi quel il
self ha scrit sembla nos vermen ínquietant.

3. Qualmen, un annu pos que un convictet Idisto ha denunciat in li libre
«A planned Language» li ínpardonabil erra fat de Occidental quel ha adoptet
li sufixe *-ion* (vide Cosmoglotta B 1947, p.67), un altri ancor plu convictet
Idisto hasta introducter ti maledit sufixe in
Ido por «ameliorar ti lingue» (Vide Cosmoglotta A, 1948, p. 60)

4. Qualmen du parisan Idistes, quel sempre dedignat Occidental, e
acrimen criticat su manca de «eufonie», visibil in li sequent
specimen:
+
____
IALA es un association fundat por studiar li question del lingue
international. Su colaboratores labora in New-York por crear un nov
lingue.
____
+
...qualmen, yo questiona, li sam interlinguistes senti lor cordie
dilatat de joya, e declara se pret versar lor sangue e sacrificar lor
vive por li ultim projecte de IALA, de quel noi cita rigorosimen li
sequent specimen:
+
____
IALA es un association fundat per studiar le question del lingue
international. Su colaboratores labora in New-York per crear un nov
lingue.
____
+
Un divinatressa, a quel noi submisset ti casu strangi, pretende que ti
subit conversion veni del parol *per*, viceant *por*, nam it es comprensibil
que un *perle* es minu sordid quam un *porc*. Explication poc
convictiv por noi, qui save que Ido, a quel nor amicos
trovat null defecte, have just li preposition *por*. Quant dolorosi es
nor perplexitá.

_Ric Berger_




## Victorie del naturalitá


### Li comensa de un nov conception del lingue international

Quande, just ante 20, annus adheret al naturalistic sistema Occidental,
acompaniat del índignat desaprobation de mi amicos idistic, yo trovat in
Svissia solmen tri simpatisantes: Sr Chanaud de Gensve, li Pastro Creux
de Rue e un Sr. Sulliqer de Turgovia. Li du unesimes regretabilmen morit
pos un curt colaboration, e li triesim desaparit in li índiferentie.

In comensa de 1928 noi quar esset probabilmen li sol propagatores del
lingue auxiliari *natural* in Svissia, omni altri interlinguistes
essente adherentes convictet de Esperanto, Ido, Esperantido, e mem de
Volapük. (On save que long pos li cade de ti lingue existet ancor ci e
ta ti del adherentes). Felicimen venit strax li adhesion de pluri
valorosi Idistes, specialmen ti preciosi de Sr Lagnel.

Traer li interlinguistes del artificialitá de Esperanto-Ido, ducter les al
nov conception del L.I. con aspecte natural plu simpatic al publica, ha
constituet un interprense vermen exhaustent. In 20 annus de intensi e
íninterruptet labor, li unesim Occidentalistes
ha expenset mult perseverantie, témpor e energie quam it vell har esset
necessi por evangelisar li demí de Africa.

Hodie noi evalua con satisfation li successe de nor campanie: on
save..., in omni casus in Svissia, que on posse parlar e scrir un
idioma constructet con paroles ne-deformat, conservante al grammatica su
simplicitá, e sin ínutil regules.


### Li naturalitá che IALA

Si anc IALA decidet finalmen soluer li problema del L.I.
*scienticmen*, departente del lingues natural, e per to preferet li
naturalitá al semi-artificialitá de Esperanto, to ne evenit sin terribil
luctas, de queles li quelc articules aparit in Cosmoglotta es solmen un tre
debil ecó.

De un parte li tot potentie del Esperantistes, quel havet por ili li
moné, li multiplic organisationes, bon disciplinat truppes in omni
landes, e precipue li *influentie*. E in 1936 ti influentie ne existet
solmen secun li sense figurat del parol, ma secun
su sense litteral: *statu har fluet in*. Nam, quam remarca E de Wahl
in Cosmoglotta de januar 1937 (p.1): «li stab de IALA consiste principalmen
ex esperantistes sub duction de prof. Collinson» (un notori
Esperantist, adversario de Occidental).

Ti stab redacte li famosi «criteria» presentat a un circul de
linguistes in Copenhag. Ma, remarca ancor E. de Wahl, «ti criteries es
talmen formulat que del existent lingues international, max bon responde
a ili Esperanto».

Dunc, vice dar al munde un ver lingue international, IALA esset in via
simplicmen confirmar Esperanto! Li sam resultate quam in 1907, quande
li Delegation confidet a un comité, in majorité pro-esperantistic, un
assertet ínpartial judicie,







Quande ductores de Occidental aprendet ti factes, ili interprendet strax un
contra-action: Protestationes per li presse o per lettres; inviation un
representante del Occidental-Academie
Sr. Ilmari Federn, al reunion de Copenhag (in quel, in céteri, on
interdictet le parlar con li motive que «solmen linguistes esset
autorisat parlar») (esque forsan Zamenhof esset linguist?) (Pri to ples
leer Cosmoglotta de 1936, p. 87); nov protestationes del Occidental-Union a IALA por
exhortar ti-ci tractar li problema scienticmen, it es éxter li
influentie falsant de Esperanto, de quo sequet li momentan demission de
Sr. Collinson. -- Omni nor vacanties esset consacrat a ti campanie:
exámine minuciosi del famosi criteries, response motivat e detalliat
redactet precipue de E. de Wahl e de I. Federn, con li material auxilie
de F. Lagnel: enorm raporte quel constituet presc un cursu complet de
interlinguistica modern.

De ti contra-action resultat in comensa, inter IALA e li Occidental-Union, un
tendet e desagreabil situation durante quel noi credet li afere del
naturalitá in li L.I. che IALA ínremediabilmen desesperat: Noi contra
Esperanto, to esset li combatte de David contra Goliath.

Yo deve sublinear que li principal cause del ínquietitá de de Wahl venit
del fervore esperantistic de Sra Morris self. De Waahl, quel hat
participat pluri conferenties (Bex, Genève, etc) con Sra Morris timet
que IALA revelat se un medie por imposar Esperanto al munde sub un
etiquette neutral e scientic. Timore comprensibil quande on memora li
experienties fat de E. de Wahl in 1907 con li Delegation.

Mi personal opinion ne esset tam pessimistic. Nam, trovante me in 1935
in Bruxelles, yo solicitat e obtenet strax e tre amabilmen de Sra Morris
un audientie durante quel mi hóspeda, con charmant manieres, invitat me
parlar in Occidental. Ella petit su marito, li ambassador american,
venir audir me por constatar ti cose quel semblat interessar les mult:
un lingue de quel on comprendet omni paroles sin har aprendet it!

LI raconta detalliat de mi visite a Sra Morris tamen ne successat far
desaparir li ínquietitás de Sr. E. de Wahl pri un non-ínpartial judicie
de IALA. Li ulterior evenimentes devet justificar mi optimisme.

Sra Morris posset usar su fortune subventionante simplicmen Esperanto.
To esset su jure de convictet Esperantista. Vice to ella súpera su
convictiones e su sentimentes -- quo postula un corage tre rari che un
fémina -- e decide donar su moné a un Tribunale linguistic *neutral*
por soluer li problema *scienticmen*, mem si li judicie ea contra su
convictiones. Esque on conosse in li historie del inventiones un action
in sam témpor tam prudent, tam ínpartial e tam generosi?

Que IALA provocat un vez criticas ye li publication del criteries ne
esset li culpe de su fundatora, de quel li bon voluntá esset sempre
remarcabil, ma ti del functionaries esperantistic, quel, ili, volet
imposar *lor* conception limitat.

A remarcar que noi ne demandat a IALA li adoption de Occidental vice ti
de Esperanto, quo vell har esset vicear un partialitá per un altri. Nor
scope esset solmen obtener de ti association que it departe del
*lingues natural*, sin egarde al sistemas existent de L.I.

In 1945 IALA publica su «General Report», quel marca su voluntá
desembarassar se del influentie esperantic, poy li 4 variantes. Li
naturalitá esset victoriosi!




### Un felici combattivitá!

Del látere de IALA on ha reprochat nos nor vehementie, forsan un poc
chocant por Angleses, in li defense del naturalitá, a quo yo respondet
per li articules «Noi es agressiv», e «Pro quo IALA deve esser
caut», in queles yo explicat celat cause del tension in nor relationes
con ti Association (Cosmoglotta, sept. 1938). Hodie posse gratular nos pri
«agressivitá» del epoca! Si, in 1907, li partisanes del naturalitá
vell har esset plu unit e plu combattiv, certimen li judicie del
Delegation vell har esset tot altri: Un avansa de 30 annus por li lingue
international.


### Li extremistes del international natural

Ma li vive vell esser tro bell si ti evolution vers li naturalitá vell
har evenit sin excesses, Inter li interlinguistes quel noi traet ex lor
old conceptiones esperantistic, trova se alcunes quel ha passat de un
exageration in un al tri. Pos har dedignat li naturalitá pro amore al
sant regularitá, ili nu sacrifica omni regularitá sur li altare del Sant
Naturalitá!

Extremistes ha existet in omni movementes, anc in Interlinguistica. On
conosse un famosi exemple: Quande Couturat introductet li
«logica» in li L.I., e constructet su Ido, un Dr. Talmey de New-York,
volet superar li logica del logicos. Il publicat in li revúe Mondo un
teorie puristic, de quel resultat li sistema ARULO hiperlogic, un bell
exemple del absurdititá a quel ducte un ideologie pussat in un
direction unic.

Hodie li naturalitá sembla far tornar li cap a quelc recent (!)
convertetes, quel, con un desarmant candore, posi se quam championes del
ver progresse, durante que noi figura quam «retardates»! In ti
situation noi simila un poc ti aprentis-sorciero, inmusicat de Lukas, e
quel es íncapabil retener li sorcieríes quel il self ha declincat!


### Li lingue-express

Cosmoglotta A, de april 1947, ha publicat un recension de un nov lingue
«naturalistic», it es Neo-Latin. Ti ne pleset al autor del lingue, Sr
Schild de Basel, pro mi audacie har signalat mancas secun mi
vise-punctu. Per lettres privat yo explicat al autor que, quande autores
invia lor ovres a un revúe ili accepta li jure de critica; si ili ne
consenti ti jure tande ili deve abstener inviar qualcunc exemplare al
redactor. To es un lege existent partú in li jurnalisme e yo self devet
submisser a it in
li publication del 20 successiv libres quel yo publicat in francesi pri
li pedagogie artistic.




Ma Sr. Schild es tre descontent pri mi critica e directe me quelc
fleches, in prim per lettres, poy finalmen in su «Buletino» de 2
págines de «Julio-Augusto» 1948, Durante que yo parlat pri su ovre con
li tot seriositá quel li temperament facilmen vexabil del yun autores
postula, il in contrari asserte jocante que yo considera li supine de
Occidental quam li «8-esim marvel del munde»! Pro que mi contraditor
recurre, li prim, al ironie, yo tre voluntarimen va sequer le sur ti
terren. Li discussiones
interlinguistic ne sovente oferta ocasiones subrider, ancor minu rider,
e li iniciative
de Sr. S. deprende de me li scrupul anc ironisar.

Unesimmen yo fa remarcar que si alquí ha decovrit recentmen un 8-esim
marvel in li munde, it es, secun quo apare ex su propri circulares, Sr.
Schild self in li vise de su Neo-Latin. Yo ne reprocha le su
comprensibil tendresse por su Nov-Nascete. Omni patres ha sempre
monstrat li max grand ciecitá pri li qualitás de lor infantes! In mi
long carriere interlinguistic yo devet discusser o polemisar con mult
autores de L.I., successivmen con de Beaufront (Li fals patres es ancor
li max terribil), con de Saussure, li autor de Nov-Esperanto, con Riedel
3 Scheffers, li autores de Uniti Lanque, con Weisbart, li autor de
Medial e Mundi-Latin, etc, Ones monstrat li max astonant íntransigentie
in li aplication de lor principies. Deveniente strax nervosi quande on
tuchat lor dadá, ili ne admisset que on dúbita excellentie de lor idés,
e ili generalmen concludet per ti profetie: un vez, vu va venir a mi
sistema! To es un dulci manie sin importantie!

Un sol de ti autrens de L. l, restat modest e self-defident, quam li ver
scientistes, it es de Wahl. Quande on postulat de il li solution de
problemas interlinguistic, il respondet nos: «yo sercha, yo explora,
ples atender.» Solmen pos 30 annus de labores il ha publicat su lingue,
e ancor il adjuntet: «regretabilmen tro tost, nam mi labores ne esset
finit..»

Hodie li aferes ha felicimen changeat. Li ultim projecte nascet,
Neo-Latin, ha esset conceptet, perfinit, tippat e publicat in circa 12
mensus, e ancor durante li quelc hores in li fine del jorne, nan su
autore es employate de buró.

Apu ti recorde, on posse judicar li pigritá de IALA quel besonat 25
annus e un stab de professionales por obtener un lingue quel,
naturalmen, ne atinge li superioritá de ti Neo-Latin.

It es ver que Sr. Schild presentat nos su lingue, in comensa, solmen
quam «propositiones a IALA». Bon! Ma pro quo il reprocha nos «far li
conspiration del silentie» circum su projecte? Propositiones a IALA,
anc li nostris, ha sempre esset tractat *exter publicitá*, secun li
desire self de IALA. Curiosi casu de duplic atitude! Nu, lass nos
studiar argumentes de Sr.S. secun li du vise-punctus: moral e
linguistic, in prim li moral.


### Li ovreros del post-ultim hora

On ne deve obliviar que til li ultim annus, Occidental esset criticat de
presc omni campes interlinguistic, e ne solmen de IALA, pro *su tro
grand naturalitá*. Li Occidentalistes devet defender ti naturalitá
*contra li quasi totalité del interlingiustes.* Ancor in 1930 yo self
devet subtener un long polemica contra li autor de Nov-Esperanto, prof.
René de Saussure, docente in li Universitá de Berne, quel concludet, in
li revúe «Interlanguages» de Paris, talmen:

____
La sama personon (-n = plurale), kayn forlasis Idu (-u = acusative)
pro jia tro subtila logikeco, frue or tarde forlasos Occidental pro jia
«natureco», t.e. *pro jia troa sacrifo de la reguleco al la
internacieco.
____



Ínutil adjunter que li altri colaboratores del *neutral* revúe
interlinguistic INTERLANGUAGES havet in general li sam opinion pri li
naturalitá de Occidental.

In ti epoca de penibil luctes por li defense del naturalitá, u dunc
esset Sr. S.? Il laborat in li Centrale del
Universala-Esperanto-Asocio, quam employate salariat, auxiliante barrar
li via a ti naturalitá! E tamen, in ti epoca, il conosset bon li
existentie de Occidental e li exhaustent efortie de nor litt gruppe!

In 1946, possedente... li «General Report» e li Projectes o Variantes
de IALA, it ne esset desfacil divinar que li naturalitá esset victoriosi!
E parturir in hasta un projecte personal *naturalissim*, pos que on
ha molliat su fingre por saver in quel direction soffla li vente del
successe, ne constitue un grand merite.

Li intervention de Sr. S. simila strangimen ti del mosca de La Fontaine
in li fabul «Li coche e li mosca».

On va nu comprender pro quo, leente li ultim articules de Sr. S. in su
«Buletinos», articules in queles ti neofite *da me leciones pri li
naturalitá in li L.I.*, e emfasa li facte que su nov projecte, publicat
in januar 1947, es sanctionat del variantes de IALA aparit li precedent
annu, ... on va dunc comprender pro quo yo esset invadet de un dulci
hilaritá.


### Occidental sol culpabil, Esperanto sparniat!

It sembla nos vermen strangi que Sr. S., constituente se li champion
«post-victorie» del naturalitá in omni su circulares, evita agresser
Esperanto por reservar su tot «potentie de foy», por parlar quam li
strateges, a...Occidental, just li sistema quel simbolisa desde 25
annus, li naturalitá oposit al artificialitá de Esperanto.

Sincermen, esque li unesim deve de un ex-functionario esperantistic ne
vell esser in prim converter su ex-samideanoj a ti car naturalitá vice
querellar su nov coidealistes pri «nuancies» in li aplication del
principies naturalistic? Talmen il vell esser mult plu util a nor ideale
quam fundante strax un nov partise, quel solmen tende a discrumelar li
scol naturalistic, favorisante índirectmen per to li schematistes?

Esque forsan on ha rejectet propositiones de amelioration in Occidental,
proposit de ti descontente? Esque, vidente nor índecrassabil
conservatisme, Sr. S., degustat, esset fortiat recurrer a un
dissidentie?

Just li contrarie es ver: Durante li quelc annus de su membritá a
Occidental-Union, Sr. S. ha sempre desaprobat li changes in li lingue,
mem tis quel esset regularimen votat e acceptat.


### Dupativ consilies




Ancor li 15 julí 1945, Sr. S. scrit me un lettre blamant li quelc
decisiones fat del Academie Interimari, ante li publication del lexicos
german e sved, pro que ti quelc changes «posse nocer li propaganda del
lingue Occidental». Il criticat precipue li change de ley e clocca a
lege e hora, e protestat contra nor «tro rapid labor», ne savente que
li changes, in céteri tre poc numerosi, esset studiat e discusset desde
mult annus in li Academie Occidental. Yo anc fa remarcar que Sr. S. es li sol
membre sviss quel protestat
contra ti changes, e que li sequent annu il adoptet in su Neo-Latin just
ti paroles lege e hora.

Anc concernent li simplicitá de structura e li regularitá li consilies
de Sr. S. esset curiosimen dupativ. In 1941 il scrit me: «Yo constata
con crescent plesura que Occidental simplifica se quam sempre yo desirat
it.» Felicimen, noi ne concedet a ti opinion un grand valore, nam in su
ultim circulares, Sr. S. moca li simplicitá «ad ultrancia» de
Occidental!

Sr. S. ne deve esser astonat que tal íncoherenties de judicas inspirat
nos un justificat defidentie.

Vi por li moral látere del question. Lass nos vider nu li linguistic
látere.


### Li «naturalitate integrale»

Ultim venite in li campe naturalistic, Sr. S. explica nos strax pro quo
nor principie del naturalitá es tre mal aplicat in Occidental. Il ha inventet
li formul «la naturalitate integrale», de quel noi va ínmediatmen
studiar li aplication in li lingue self de nor criticante.

Li plurale per s? Ma por li Italianes li plurale integralmen natural ne
es -s, ma -i. Por li Germanes it es -n. Por li Franceses li naturalitá
integral postula finales -aux, e ne als, -oux, e ne ous, pos numerosi
paroles, etc. Pro que on ne posse contentar li «naturalitate
integrale» de omni popules, o mem solmen romanic, in sam témpor,
admissente diferent plurales, Sr. S. es fortiat, quam noi, adopter un
*sol* plurale per -s, pruvant per to que, *súper li naturalitá mane
un plu potent principie, ti de simplicitá e de regularitá. Quo esset a
demonstrar!

Secun Sr. S, it es Índispensabil adopter mult duplic radicas in li
verbes e in li nómines por obtener li ver naturalitá. Li exemple, con
quel Sr. S. persecute nos (Eligibilitá), e quel vell pruvar li necessitá
adopter du radicas, «eliger e elect», es discusset desde 60 annus, e
va esser discusset probabilmen til li consumation del secules, pro que
in ti casus li naturalitá ne posse esser obtenet sin un desavantage del
simplicitá. Li geometros nomina to: casu-limite.

Sr. S. objecte:

«Mem li anglesi di H «eligibility», dunc on deve departer verbe
eliger e adopter li supine ínregulari elect por formar li derivates
elect/ion elect/iv, elect/or», etc.

To es un solution, ma it ne satisfa li «naturalitate integrale», quam
Sr. S. vole far it nos creder, nam tande, por li Angleses, li verbe
eliqer ne plu coincide con lor infinitive to elect, e ganiante un plu
grand naturalitá con eligibilitate (qual pesant parol!),  ili perdi it
con eliqer, quel es mult plu frequent in li vocabularium usual! Ad
ultra german conosse li parol Elektorat, ma ne li verbe eliger. Drolli
avantage!




Finalmen, esque eliqer es vermen «natural»? Ples comparar: I.
eleggere, F. élire, S. elegir, E. to elect. On constata que por null
grand nation, li verbe eliger es tot natural. It vell esser tal por li
ancian Ronanos, e ancor relativmen, nam ili scrit eliqere, e pronunciat
li dur, quel, per un lege fonetic, transformat se a c dur avan
-t. Pro to, elig/ert elect/ion esset quasi regulari in li antiquitá, ma
plu hodie.

Sam constatation por li al tri verbes de ti serie de 200 verbes
ínregulari admisset in Neutral Refomed de 1911, e de quel yo publicat li
liste complet in 1930 in li doc. del SAPO. Un exemple: durante que Occidental
di suposir, Sr. S. prefere suponer, quam in hispan.

Ma francesi di supposer, e anglesi to suppose. Ambi lingues ne conosse
suponer. Dunc li solution del N-L. es minu natural quam ti de Occidental:
Ancor un ínatendet resultate de ti «naturalitate integrale»!

Logicmen li integral naturalitá es obtenet solmen si on adopte un lingue
national sin changear alquó. Ma, in ti casu li
lingue ne es natural al altri nationes. Dunc li solution del problema de
un L.I. es (ínpossibil con li aplication de ti absolut principie.


### Ancor un nov absolut principie!

Durante que yo scri ti articul, li posta aporta un prospecte de un
Iinque international, nominat REFORM. Secun su autor, Sr. Wood, li «ver
linguistic colaboration deve esser basat sur un teorie comun, e li sol
ver teorie es ti de suficentie». Vi un specie de ti lingue:

«Regular, logical forms es facil to lern. Natural forms es facil to use
por persons qui ja conosa li». Por aplicar su principie de
*suficentie*, li autor comensa per supresser omni lítteres ínutil,
quam li plurale del adjectives (quo es bon), ma anc li final vocales
necessi por li eufonie, e il obtene: forms, to script, to parl, etc.

Ci es visibil li erratori resultates de un principie aplicat ciecmen,
negligente li *altri* principies. Li naturalitá, li suficentie, li
strict regularitá es omnis excellent coses in se self: li erra vell
esser aplicar solmen *un* de ili in maniere absolut sin egardar li
altris.

Li grand psicolog Binet, de Paris customat dir a su eleves: Omni idé
just deveni fals quande on exagera it.


### Li lingues natural monstra li bon exemple!

Li naturalitá ne es omnicos in un lingue international destinat ne
solmen esser comprendet ma anc esser practicat. Li simplicitá del
structura es absolut necessi si on vole parlar e scrir ti lingue sin
hesitationes, pos un curt studie. On ne posse postular del adeptes li
aprension de 200 verbes ínregulari, con li obligation consultar sempre
li dictionarium. *Li regularitá in un L.I. es un postulation tam
important quam li naturalitá, malgré que mult interlinguistes sembla
obliviar to.*

Por obtener ti simplicitá de structura, de Wahl renunciat li solution de
Rosenberger e preferet adopter un sol radica, li infinitive essent
format sur li supine. To permisse derivar *sempre* li derivates
international per -ion, -or, -iv, -ura sin alcun exception del
infinitive per -er: discuss/ion. admiss/ion, select/iv, etc. Ti procede
es justificat del exemple del lingue anglesi, li max expandet del
national lingues, nam it have verbes quam to compress (e ne comprim), to
correct, to corrupt, to construct.

Anc francesi composi infinitives sur li supine latin, por ex,
respect/er, collect/er, quande li infinitives latin es in realitá
respicere, colliqere, etc,



It sembla dunc tre logic que in un L.I., quel deve esser tam simplic
quam possibil, on adopte li exemple dat del lingue natural max evoluet.
Ma, contra ti solution «infantinmen facil», eleva se alcun apóstoles
del «integral naturalitá», de quel li purisme naturalistic sembla
vermen curiosi quande on save que ante curt témpor ili esset svimmant
con conviction in li artificialitá de Esperanto c de Ido, e oposit se al
naturalitá de Occidental. On save que nequí es plu íntransigent quam un
neofite. Pos har preferet li absolut regularitá al naturalitá ili nu
lansa se in un altri absolutisme e refusa faruchimen omni regularitá
quel diminue per un sol líttere li naturalitá, e ancor li naturalitá
specialmen del lingues sud-romanic.


### Drolli objection contra li unic radica verbal

Li scientic objectiones, quel Sr. S, oposi al infinitives supinic de
Occidental resiste un sol minute a un objectiv examination. Il di nos,
por exemple, que un Germano hant aprendet Occidental va esser tentat «dir in
su lingue maternal: reduktieren, koruptieren, insertieren, vice
reduzieren, korrumpieren, inserieren»! Retornante ti argument, on
deducte que li adoption del formes verbal de Sr. reducer, corumper,
finger, absolver, etc, va similmen incitar Franceses dir reducer,
coromper, etc, vice réduire, corrompre, etc!

Si it vell exister alquo ver in ti objection de Sr. S., omni
Esperantistes francesi vell nu errar scriente lor lingue national, e
vell dir: je redacte, nous conduquons!, pro li influentie de Esperanto,
quel di: redakti. konduki, etc.

Yo constata que Sr. S. adopte li verbe infectar, quande german di
infizieren, secun latin inficere. Dunc omni Germanes, quel va aprender
N-L, va errar in lor lingue e dir infektieren!, si it existe un atom de
veritá in li rasonament de Sr. S.


### Li plurale del «e» del articules

Vi quelc frases prendet in hasarde in li modellic textus de Neo-Latin:

____
Las regiones max planas del paise.... Losgrandes aglomeraciones
urbanas in las quales se concentran miliones.... Quatro de lor undeci
etabliscimentos max importantes de Suissia dedicatos a questas
operaciones han loro casascentrales in Basilea...
____

Nu! Yo peti vos leer ti frases vocosimen, sin escamotar li finales, e
poy leer li sequent traduction in Occidental:

____
Li regiones max plani del paise.... Li grand aglomerationes urban in
quel se concentra milliones... Quar del deci-un etablissementes max
important de Svissia, dedicat a ti operationes, have lor firmas central
in Basel.
____

Vu constata que li numerosi *s* efecte quam frenes e que li letura del
traduction in Occidental es quam un aleviation, un *liberation* de ti tedant
e pesant finales, sin contar li gania de témpor e de papere... In curt,
Occidental apare quam un Neo-Latin simplificat, o, si vu prefere, N-L apare
quam un Occidental plu complicat! Vermen it ne vale li pena changear.

In Esperanto li final *j* obligatori del adjectives havet alminu li
avantage esser «mollat», quo fat plu suportabil su repetition. In plu,
li articul in Esperanto resta ínvariabil... Sr.S. repeti pos de Wahl li que
L.I. deve esser un «ovre de arte». Sin dúbita!



Chascun autor de lingue es persuadet que il ha parturit un «ovre de
arte». Li desfacilitá es convicter li altres pri ti evenient.

Li ínvariabilitá del articul e del adjective in génere e in númere es un
tam grand avantage practic e estetic in un L.l. que presc omni
projectes, naturalistic, ha adoptet it. Li Latino sine Flexione, tam
plesent per su aspecte, anc li just aparit Proyecte, Paul Mitrovich, de
Sarajevo, es ancor plu lontan, e supresse mem li -s final in nómines
quande li sense indica ja un plurale. Inter ti du solutiones extrem,
plurale partú, e supression del plurale, li solution medial, ti de Ido e
Occidental, es certimen li max sensat, e pro to IALA adoptet it in su
quar variantes.

Anc in anglesi li plurale del articul e del adjective ne existe. It es
desfacil imaginar que centenes de milliones de homes, quel dispensa se
de ti genant e ínutil plurale, va submisser se a it in un L.I. por
satisfar li principie del «integral naturalitá» e li sense artistic de
Sr.S.. Ne plu quam por li acusative obligatori de Zamenhof!


### Li génere grammatical

Li génere grammatical es un altri complication adoptet de Sr. S. por
satisfar su conception del naturalitá.

Li continui distintiones inter li masculin e li feminin por li *coses*
sin sexu constitue un altri complication por li enorm majorité del
usatores del L.I. Omni popules ne romanic va dever aprender ne solmen li
paroles, ma anc lor génere. Franceses save que un del grand desfacilitás
por li extranes aprendent francesi es memorar ti génere grammatical. E
quo sempre fa rider li auditores es tal erras: «Vous voyez *le*
lune», «j'ai oublié *ma* parapluie».

It es ver que Sr. S. prova formular quelc regules, ma il adjunte: Li
exceptiones es indicat in li vocabularium. Pri ti punctu on posse dir
que anglesi es plu facil, nam in it existe un sol génere.

E pro quo ti complicationes imposat a omnes? Pro egarde al sud-romanic
popules. Ma esque ti popules ne es ja sat avantageat in un L.I.
naturalistic? E esque vermen ili besona ti regules grammatical por
evitar que lor sense estetic mey ne esser chocat? To es un question a
aclarar.


### Li naturalitá germanic

On asserte hodie que li ver naturalitá postula que on elimina del L.I.
omni paroles ne romanic. Li adoption in Occidental de paroles quam sam, it,
old, etc., vell esser erras!

Yo memora ancor li penibil lucte quel yo devet subtener ante ne long, in
1930, contra du partisanes del *naturalitá*, Sres Riedel e Scheffers,
quel volet ducter ti naturalitá just in li direction contrari, it es
vers li anglesi-german (Vide Interlanguages, 1931, p. 499). A Occidental ili
oposit lor Uniti Langue, de quel vi un specimen:

____
Mit help of de folloing neu wordes bekomm...
____

Ne un sol parol romanic! E támen li lingue esset, por li popules
germano-anglesi, tam *naturalistic* quam hodie N-L por li sud-romanes.

Desfacil a mantener in li bon direction, ti nave del L.I.!




### Nómines con duplic radicas

In su ultim circulare, Sr. S. benevole explicar me li casu del circa 20
paroles international con duplic radicas; li unesim radica es dit
*abreviat*, li altri, usat in li derivates, es li forme plen. Occidental
acceptat ti duplic forme solmen in tre rari casus, u it es ínpossibil
acter altrimen, Sr. S. vole extender ti permission a mult altris.
Naturalmen existe ta null impediment. Li sol desfacilitá jace in li
quasi ínpossibilitá contentar Sr. S. sin descontentar Sr. Jakob, quel
denunciat, on ne ha obliviat it, quam ínpardonabil pecca de Occidental su
duplic radica hom e homan/ité, in su lible «A planned language». Ples
concordar, Seniores, ples concordar, e noi va sequer vos!


### Li lingue international anc deve esser parlat



Sr. Schild reprocha ancor a Occidental su finale -er in li casus u hispan have
-ar, e il pretende mem que tal verbes «es plu natural in Ido quam in
Occidental (redacter, junter, capter, rapter, durante que Ido, quam hispan di:
redaktar, juntar, kaptar, raptar)».

Ti argumentation es strangimen simil a ti de Sr Jakok quel es un mastro
in li arte emfasar un tre litt ínconvenientie por detornar li atention
del letor pri li avantages 100 vezes plu important: Ido vermen rejunte
hispan per su finale -ar in *ti* verbes, ma poy it invente un serie de
derivates: redakt/ero, redakt/o, junt/o, kapto, kaptero, etc., queles
devia del naturalitá mult plu quam li infinitive de Occidental!

It es evident que in chascun solution it existe avantages e
desavantages. Ma, pro que ili es tre ínegal, on deve ponderar les e
selecter li max bon solution, ti quel es li max util al max multes, e ne
serchar escamotar en grand avantage pro un litt ínconvenientie. Si al
Hispanes apare desirabil, e ancor to ne es cert, retrovar
*integralmen* lor finales verbal in li L.I., it sembla nos que ti
desire have null importante apu li facte que li finale in -er permisse
constituer un sistema de derivation admirabilmen simplic por *omni
altri popules*, nam in Occidental omni verbes in -er da *sempre* e sin
exception derivates in -ion, -or, -iv, -ura, quo constitue in practica
un avantage ínegalabil, ne trovabil in li sistema nominant se
*integralmen naturalistic*. To va esser comprendet de nor criticantes
quande ili va comensar *usar* lor lingue, e ne solmen leer it.

Li L.I. ne es solmen destinat esser leet e audit ma anc esser scrit e
parlat. Altrimen dit su usation va esser ne solmen passiv, ma anc
*activ*. E por ti usation activ, li simplicitá de structura es un
necessitá. Si li naturalitá integral fa plesura a cert popules del
Sud-Europa, li regularitá e simplicitá *profita a omni altri
nationes*, quel es li aplastant majorité.

Li problema del L.I. ne jace solmen in li naturalitá, ma it es duplic:
naturalitá combinat con li regularitá. De Wahl hat ja remarcat li enorm
importantie de ti regularitá: «Til nu, il dit, de omni proposit usat
international lingues, li max grand successe havet ti lingues quel
possedet un clar, precis e regulari structura; to es Volapük, Esperanto,
Ido.»

_Ric Berger_




## Ancor li circumflexates

Sr. Kubacki, li american pastor quel levat li flagga del revolte contra
li circumflexat lítteres (vide Cosmoglotta, januar 1948), publica in un nov
circulare li resultates de su inqueste pri un reforme del alfabete de
Esperanto. Il recivet 900 responses de Esperantistes: 400 desira un
ínmediat supression de ti lítteres, 300 consenti «in principie», ma
consilia atender til quande Esperanto va esser acceptat del homanité. E
solmen 200 «samideanoj» es oposit a qualcunc reforme. Contra ti
ultimes erecte se Sr. Kubacki per ti interessant argumentes:

____
Alcunes del opositores defende li talmen nominat Zamenhofan
«íntangibilitá». To es risibilissim. Ili ciecmen e sin reflexion seque
«La Majstron» quam si il vell esser quasi un demí-deo sin erra. Quo
noi vell dir si li fratre Wright vell har postulat li íntangibilitá de
lor original volant machine? Ili (= li partisanes de Esperanto
íntangibil) save bon que ili ne posse contradir nor argumentes; pro to
ili...insulta e menacia que ili va excomunicar nos ex lor societés.
____

E Sr. Kubocki adjunte quelc nov informationes:

____
Pos li international esperantic reunion in Washington, in 1910, Edmond
Privat ferventmen efortiat interessar li chefes de quelc universitás e
altri scoles. Il nequande successat pro ti desfacil lítteres
circumflexat. (...) On di que li famosi fabricante Ford provat usar
Esperanto por su universal corespondentie... ma il bentost cessat
quande il experit que ti lítteres es presc ínprintabil. Lu sam evenit
con du altri grand fabricas.
____

Sr. Kubacki fini su apelle per previder quel li «obstination» del
Esperantistes contra omni reformes va «causar li morte de lor lingue».
Il declara que «Esperanto nequande va esser acceptat con su hodial
forme... It es in plu grand dangere quam antey perdir su chances
devenir *li* mund-lingue, precismen pro li desfacilitá de ti absurd e
non-necessi circumflexat lítteres. Quelc altri lingues (alusion a Occidental?)
have melior chances, nam ili ne have les. Ili posse esser tippat e
printar partú de omnes, mem in li max litt printerías...»

Personalmen yo simpatisa con Sr. Kubacki. Yo memora que, in 1913, strax
pos har studiat Esperanto, yo comensat propagar it in li presse, con
specimenes. Ma, oh vé!, ti maledit circumflexat lítteres, íntrovabil in
li printerías, devenit un ver cochemare; e, pos quelc provas desesperat,
yo devet renunciar ti interprense: Nequo a far con un tal stupid
impediment quel, in céteri, hat esset aconosset de Zamenhof self in un
lettre quel il scrit a su amico Dr. Javal in 1904, e quel yo have sub mi
ocules. Yo extrae de ti lettre li sequent lineas: «Viaj rimarkoj pri la
alfabeto esperanta estas tute ĝustaj. La literoj akcentitaj estas tre
neoportunaj kaj mi estus tre kontenta, se ili ne ekzistus».

Ric Berger.



COSMOGLOTTA: Redaction e administration: Institute Occidental, Cheseaux
s/ Lausanne

Chef-Redactor: Ric Berger, prof., Morges (Svissia). Svissia

Editor responsabil: Fred Lagnel, Cheseaux s/ Lausanne, Svissia




## Ancor li regul de Wahl







____
Li famosi regul de Wahl ne es altri cose quam li aplication de regules
derivat, conosset in linguistica desde long témpor ante EW [Edgar de
Wahl]. Vide Schola
et Vita, Jan.-marte 1931.
____

To es un ja old historie pri quel noi petit precisiones a E. de Wahl
self ante 10 annus. Li response de ti-ci esset publicat in Cosmoglotta de
marte 1944. Ma, pro que on recomensa hodie citar ti assertiones de
Schola et Vita, noi examinat atentivmen li cadernes precitat, in queles
noi trovat li pretendet pruva, signat Henk ByIsma de Utrecht, talmen
redactet in Latino sine Flexione:

____
Etiam «Regul de Wahl» non es sue «decovrition», sicut Occidental vol
presentar id. Jam circa 1890 ce regules es publicat in un form plu
scientic quam per de Wahl. (Publication de iste regules va sequer) (Base
de ce regules es indicat in Schola et Vita 1929, p. 242, 243 e 244.
____

Dunc null mention de autor, de publication o de loc. On resta in lu vag.
Desirante tamen persequer nor investigationes noi reportat nos al
págines indicat del colection de 1929. Ili *constitue*, in facte un
prova desintricar li nodes del gramatica latin, ma ti prova flue del
plum de Sr Bylsma, in li annu 1931, e li regul de Wahl data in 1911!
Precisiones pri un anteriori formulation de ti regul brillia sempre per
lor absentie in li prosa de H. Bylsma. Ad-ultra noi ne retrovat «In
seque» li promesset publication de ti pretendet regules de 1890. Ti
evanescementes de pruvas successiv es vermen decorageant! In revancha
Sr. ByIsma asserte que «Occidental ha aplicat alcun regules (formulat
de il self) por li formation de paroles, ma ne ha comprendet que in un
lingue natural ti regules es fundat sur li fonetica e ne es arbitrari».

Esque on deve far memorar, un vez in plu, que un lingue international ne
es destinat a docer li fonetica latin al popul, ma constituer simplicmen
un medie *practic* por facilitar li relationes inter li nationes.
Tande it es completmen ínutil voler justificar li fonetica latin,
scientie quel interessa solmen quelc specialistes. On ne deve confuser
du scienties de queles li scopes es nettimen diferent. Tis, quel vole
conosser li leges de ti fonetica posse sempre consultar un libre
tractant li question, ma incombrar nor grammaticas de L.I. destinat al
popul per ti regules fonetic *tre complicat*, vell esser li bon medie
repulser completmen li adeptes. Li ínmortal merite de Wahl es precismen
har condensat in tri curt regules li derivation del paroles
international sur queles es fundat un L.I. Li reste ne have grand
importantie por *nor* scope.

Omni latinistes save tre bon que li semblant ínregularitás del
derivation latin es in realitá basat sur leges fonetic. In ti leges it
vell esser facil prender to, quo es util por explicar al profanes li
rasones del regules de Wahl. Pro quo, por exemple, li adjuntion de t al
radica verbal ante -ion,
-or, etc, e ne ante -ment? Un yun scolero vell trovar it sin professor:
Pro que li finales sonori es conservat in li derivates it es necessi
intercalar un consonante de ligation, sin quel on vell haver un
desagreabil hiatu: decora/ion, decora/or, decora/iv, ma ti -t- es
naturalmen ínutil in funda/ment, por exemple.

_Ric Berger_




## Li lude de dominó

Esque vu questionat vos, quande vu lude li dominós, quant diferent
manieres it vell esser possibil gruppar li 28 ossettes del lude,
obediente naturalmen li regul del lude e ne juxtaposiente les in
hasarde? Vi li calcul quel yo fat por vos: yo trova quam resultate li
sequent númere, composit de 13 ciffres, e quel es:

7.969.229.931.520, li ciffre 7 expressent trilliones.

Dunc du lusores, suposit ínmortal, vell posser, sin far du vezes li sam
lude, luder durante 90 milliones de annus, admissente que ili fa 10
ludes in un hor, 240 per die e 87600 in un annu.

(Grand image)

Ti dessine contene 20 erras, queles noi invita nor letores decovrir til
li ultim ante controlar les in li liste del sequent págine.




## Erras de dessine

Solution del precedent págine.

1. Li agullies del horloge have li sam longore. Si un de ili es inter I
e II horas, li altri esser sur XII. -- IX deve esser exactimen vis a vis
III.

2. Li annu 1934 ne esset bissextil.

3. Li fenestres ne aperte se vers exter -- Li levul fenestre descende plu
bass quam li apertura. -- Lor elargation inferiori, destinat alontanar li
pluvie, es sempre sur li exteriori facie. -- Al croc ne coresponde un
scruve sur li altri fenestre. -- Li vitres del dextri fenestre deve esser
anc transparent. -- Li fuma del nave have li direction contrari a ti del
camine: li vente ne soffla vers du directiones oposit. Li árbores ne es
foliat in februar.

4. On ne incatena, vice papagayes, un anate con long bec plat, e palmat
pedes.

5. Li aqua del boccale ne es horizontal.- Li bocca del garson es
dessinat sur li guancie. -- Li pollice del levul manu del garson es mal
plazzat. -- It manca li dextri pede del table. -- Li tranchant borde del
cisores es ad-éxter. -- Un sol extremitá del fil del pelote deve esser
líber. -- Li revúe have 4 o 8 folies, ma ne 6. -- Li titul del revúe deve
esser sur li dextri látere.

Ex: «Notre Journal», Lausanne (Svissia)




## American humor

Li libre «The Treasury of Modern Humor» contene un númere de
definitiones de quel noi da ci quelc exemples:

Ásino fatui: un mann, de quel li opiniones difere de li nostris.

Automobile: un grand moral fortie, quel ha fat desaparir li furte de
cavalles.

Bank: un institute, quel con joya presta te moné, si tu posse pruvar que
tu ne besona it.

Banquette: on manja to, quo on ne desira ante que on parla pri coses,
quel on ne comprende, a homes quel ne desira escutar vos.

Bridge: apu li amore li max difuset sport de chambre.

Cortesar: un mann perseque un fémina til que ella ha atrappat le.

Econom national: un mann quel projecte far alquó per li moné del
altres.

Humorist professional: un mann quel have un bon memorie e quel espera
que li altris ne have un tal.

Instructor: un mann quel jura que il prefere suffrer fame quam
instructer, e quel poy fa ambi.

Motorciclist: hom, quel vole pervenir tan rapidmen in un altri país que
il perveni sovente mem in un altri munde.

Pace: un témpor in quel it ne es tui sacri deventie creder omni oficial
mentie.

Patriot: un mann quel es aflictet pro que il have solmen un revenú quel
il posse dar al state.

Psicologie: un scientie quel doce nos, pri li hom, coses quel chascun
save, per un lingue quel nequí comprende.

Trad. Kurt Feder, Germania.




# Cosmoglotta A 141 (oct 1948)

Nr 141 A

OCTOBRE 1948

OFICIAL MENSUAL ORGANE DEL OCCIDENTAL-UNION



EDGAR DE WAHL

1867 -- 1948

_Ric Berger_


## Morte de E. de Wahl

Nor venerat Mastre ha morit in Tallinn, in li etá de 81 annus, in li
sanatorium Seewald, u il hat refugit se in li comensa del guerre, pos li
destruction de su dom.

Ti trist nova atinget nos índirectmen, e con un retarde de 6 mensus, pro
li situation politic actual quel divide nor Europa in du partes hostil.
Li carte ci infra, transmisset de Sarajevo a nor colaborator, Sr Dr
Pollog, ne permisse alcun dúbita pri ti morte.

(Image del carte monstrante inter altris li paroles RETOUR DÉCÉDÉ in
francesi)

Cosmoglotta de junio 1946 ha ja resumat ti magnific cariera. Noi dunc
reinvia nor letores a ti numeró special e adjunte solmen quelc
informationes complementari.

Durante 60 annus E. de Wahl, professor in li gimnasie de Reval, ha
consacrat su tot forties, su cordie, su scientie al car afere del lingue
international, sin jamá reciver alcun recompensa. In contrari, su fine
esset ínfinitmen trist. Il es un del ínfelici victimes del horribil
ultim guerre.

E. de Wahl totalmen ne credet al guerre e refusat sequer li altri
estonianes quel, respondente al apelle de Hitler, fugit a Germania.




Ancor in comensa de 1938, il inviat al redaction de Cosmoglotta un articul:
Fate de popules e tecnica, autorisat traduction de un studie de Eugen
Diesel in li «Deutsche Rundschau» de dec 1938. Ti articul contenet tam
mult alusiones politic, e precipue *ilusiones* pri li ver situation,
que noi opinet su publication índesirabil in Svissia, u li jurnales hat
recivet severi prescritiones ingageant lor responsabilitá. De Wahl, quel
self ilusionat
se pri li gravitá del situation, ne comprendet ti necessitá retardar ti
publication. Por dar in sam témpor un specimen del scritura de nor
mastre, noi reproducte ci un passage prendet in hasarde, del manuscrite
de De Wahl, relativ al situation de Europa in sept. 1938:

(manuscrite) Ma ti dies de septembre esset un capitul in ti tre long
via, quel va desfacilisar ti explosion de guerre e in durant long tempor
far it un vez ínpossibil

Li guerre ínpossibil in 1939! Povri de Wahl! In su candid anim il
sincermen fidet ti profetie de Diesel.

Suffrente ja de un luxation de epol evenit quelc annus plu tost pos un
cade, il videt su marita deportat in Russia de u ella nequande revenit.
Poy su dom esset bombardat del Russes, su tot biblioteca, su manuscrites
destructet, exceptet su copie-libres de omni su lettres, libres quel il
hat felicimen inviat al Centrale del Union u it es religiosmen
conservat.

Recoliet in un sanatorium, il devet partir su chambre con un grossier
individue. In li ínpossibilitá relater con li reste del munde, il passat
su témpor composiente poemas quel il inviat nos, ma quel nequande arivat
in Svissia.

E nu, li ver tragedie comensat por il, e pos li guerre! Omni lettres,
paccas, printates quel il provat inviar a extrania, omni lettres quel on
inviat le, anc registrat, esset interceptet, sin que on posse saver u e
de qui. Un sol vez, just ante un annu, un lettre de il pervenit a
Chapelle (vide Cosmoglotta B. p. 100), questionante li Centrale «pro quo it
nequande responde al lettres de Tallinn!». Sequent tentatives por
relater con le, chocat se sempre contra ti terribil organisat isolation.
In Svissia, mem li criminales posse reciver o scrir lettres, conservar
relationes con li exteriore. Ma de Wahl, quel forsan un die va esser
citat quam un genie russ, esset tractat quam un total inprisonate, e ti
oldo de 80 annus morit tot sol in un asil, sin que un sol pensa de
estim, de afection de su amicos o de su parentes posset consolar su
ultim annus.

Esque forsan li titules de Occidental e Occidental-Union, printat sur
nor lettres, avigilat li suspection de su gardatores? Noi pensat a to e
noi provat inviar le lettres in lingues national, sin alcun mention de
nor lingue: sam resultate. Li nocte complet, sin compate!

On ne deve obliviar que li nómine de Occidental esset selectet in 1922,
quande it havet absolut null politic signification. E hodie, per un
strangi hasarde li titul de Occidental-Union coincide con ti de un liga
politic oposit al Russes. It es possibil que in Tallinn on considerat de
Wahl quam un hom a far supervigilar del policie. Qualmen protestar e
explicar li miscomprense de tam lontan?




It es mem probabil que noi vell ancor ignorar su morte si un de nor
corespondentes, Sr Mitrovich, prof. in Sarajevo, ne vell har inviat le
un carte con printates, quel
li posta expedit retro con li mention «décédé». Felicimen Sarajevo
trova se sur li bon látere!

Sur ti carte on posse constatar que li posta de Tallinn, quel esset
íncapabil transmisser li corespondentie, in revancha cuida indicar li
hora e mem il minutes de su morte!

De Wahl morit, quam Mosa, just ante intrar in li promesset paíse, e
contrarimen a Mosa, sin har intervidet it. Hante recivet null document
pri IALA desde 1939, de Wahl ignorat li victorie de su idés che ti
association, quel il opinet in contrari pro-esperantic.

_Ric Berger_


## Fidel amore

German melodie populari




(Image: partitura)



Paroles del melodie:

[verse]
____
Qual-men possi-bil es que te a-

(cresc. plu F.)

mar yo cess'! Yo te de cor-die am', to cre-de

(cresc.)

me! Tu ha mi á-ni-ma ya tal-men

(cresc.)

o-cu-pat, que yo null al-tra am' quante a-mat.
____



.1
[verse]
____
Qualmen possibil es,
Que te amar yo cess'!
Yo te de cordie am', to crede me!
Tu ha mi anima
Ya talmen ocupat,
Que yo null altra am'
Quam te, amat.
____

.2
[verse]
____
Un flore, car a me,
Li ne-oblivia-me,
Press' it al cordie tui, e pens' a me!
Mem si morit li flor,
Noi ya es rich d'amor,
Ne mori ti in me,
To crede me!
____

.3
[verse]
____
Si yo posset volar
Quam un aviett, mi car,
Yo vell volar a te, malgré astor.
____

.4
[verse]
____
Si morta me chasser'
Yo me che te cader,
E sub tui trist sospir
Yo va morir.
____

(German canzon populari, trad. Kurt Feder)




## Congresse international del linguistes

Reunion consacrat al Lingue International

23 julí 1948, matine.

Presidente: Prof. Dr. A. Debrunner, Bern

Referente: Prof. André Martinet, École des Haute Études (Sorbonne
Paris), professor de linguistica in Columbia Universitá, New York.
Director del studies del International Auxiliary Language Association
(IALA).



Sr. Martinet indica li scope e historie del IALA e qualmen on fat li
sondages del public opinion in 1948, por conosser li opinion del
eventual usatores del lingue auxiliari international. Un spess brochura
contenent textus in quar variantes ha esset inviat a 500 persones de
chascun lande selectet secun li metode Gallup, in li max divers medies --
del tecnicos til li paisanes. Ti landes esset:States Unit, Britannia,
Francia, Dania (Scandinavic-German), Tchecoslovakia (Slavic), Chile
(Hispan). 350 responses hat esset recivet til li 1.7.1948, i.e. 11,9%
del 3000 invias. Li textus esset redactet in quar variantes: P prototipe
international, etimologic e ne regularisat, M sam prototipe modernisat.
Ti du prototipes conserva mult ínregularitás del international
vocabularium. C prototipe regulari con minim schematisation (tipe analog
a Occidental), K prototipe con plu mult regularisation e minu regularitá
(tipe Ido-Novial).

On petit li interessates dar du opiniones. In prim, secun li aspecte a
prim visu, sin har leet li explicationes qualmen on obtenet li divers
prototipes. In duesim, pos har leet li explicationes e notat qualmen li
divers prototipes esset obtenet.

Vi li resultates ye prim aspecte: P 26,6%, M 37,5%, C 20%, K 15%. In
facte ca. 64% por un preponderantie del absolut naturalitá e 57,5% por
un modernisat tipe suficent natural: M+C.

In response ye prim aspecte Francia e USA votat por M e C. Britannia e
Tchecoslovakia por P. Dania por P e M.

In li duesim response -- pos har leet li explicationes -- Britannia,
Tchecoslovakia e Dania votat por P e M. Francia por C, USA por K
(probabilmen considerante li popules de ne-europan lingues quam li
asiaticos).

Finalmen, li general response pos li duesim question da 55% por un
lingue regularisat e 66% contra absolut schematisation, e por adoption
de formes natural max conform al lingues de West-Europa.



Li majorité del respondentes esset tecnicos-ingenieros (18%). Li
ovreros-paisanes monstrat li minim interesse (6). Li majorité del
responses venit de Dania, li minim númere de Chile.

Prof. Martinet emfasat li interesse del linguistes por li question e
laudat li labores de Prof. Mitrovitch -- Serajevo de quel li projecte de
un Intersistemal Grammatic es in distribution in li sala. Li pluparte
del assistentes eat querir un exemplare.

Il explica li actual stande del labores por li lingue de IALA. Nu, li
periode del variantes es finit. Li final lingue va esser inter li
variantes M e C. On elabora un liste de ca. 7000 paroles secun li
dictionarium de Thorndike. (Ti dictionarium classifica li paroles secun
lor gradu de frequentie). 3000 es paroles (nationes) basic e 4000
derivates regulari del anteyan 3000 paroles (conceptes).

Finalmen, li lexico basic va contener ca. 4000-6000 paroles. It es omni
ne-tecnic notiones comun a quar ex li six grand lingues europan e
comprendet del Americanos e Europanes de medial cultura.

Poy, on va cuidar pri li tecnic vocabulariums, ma interim, on va posser
ja usar li international nomenclatura.

Existe támen international paroles queles ne va esser in li lexico, por
ex. conceptes queles have du paroles. Esque on deve haver plur paroles
por li sam concepte? Por ex. perpetrar apu cometter? O un sol ex ti
paroles?

Poy evenit li discussion. Inter li oratores noi remarcat: Prof.
Migliorini-Roma quel esset esperantist durante ca. 20 annus, ma sembla
har abandonat li movement, benque il crede in li possibilitá de un L.I.
Prof Mossé-Paris quel have simpatíe por li L.I., ma ne crede in su
future, pro que ja, plu quam in 1880-1887, mult persones studia li
vivent lingues. Il declara que, basante se sur li west-europan comunitá
del vocabularium, IALA ne va posser far melior quam li existent lingue
Occidental. Sr. Georgiev-Bulgaria demonstra que on posse modificar un
lingue per medies autoritativ e cita quam exemple li reforme del
ortografie bulgar ante quelc annus. Sr. Holt-Britannia fa un apologie de
Esperanto, un ver discurse de propaganda, quam remarcat Presidente
Debrunner. Un Israelite indica que on posse imposir un lingue, quam li
hebraic in Palestina, e que on creat nov paroles por modern conceptes in
ti lingue. Sr. Hansen-Dania es partisan de un lingue del tipe Novial.
Plur oratores fa remarcar que on deve haver un cert flexibilitá in
ortografie e pronunciation e que on deve considerar li future e ne li
passate. Un esperantist de Zagreb-Yugoslavia fa un discurse in Esperanto
por demonstrar li practicabilitá del lingue.



Li tactica del esperantistes esset acaparar li tribune por impedir un
seriosi discussion. Benque plur partiprendentes sembla negar li utilitá
e possibilitá de un L.I., li max bon pruva del falsitá de ti opinion es
que omni oratores ne-francesi parlant in francesi fat grav erras e que
un Hindu parlant in anglesi tre rapidmen esset practicalmen
íncomprensibil.

Secun quant noi save e traserchat, except un anuncia in li radio e quelc
lineas in quelc jurnales pri li existentie del congresse e li reception
in li Municipal Palace de Paris, null information aparit in li presse de
Paris. To ne es astonant, nam li jurnales francesi have nu poc págines e
poc spacie. Solmen revúes specialisat publica rubricas pri litteratura e
scienties.

Raporte secun li notas de

M.L. De Guesnet.



LI MENTIES E LI INTRIGAS

Ex «Voilà» (Lausanne) de Prof. A. Carrard.

Pro quo noi sovente ne have li corage dir simplicmen li veritá? Pro que
noi ne successa acceptar nos quam noi es e pro que noi vell desirar que
li altres ne vide nor debilitás.

... Pro quo tal person nequande posse racontar un historie tal quel it
evenit realmen? Il sempre adjunte alquó por far li historie plu atractiv
o forsan por far se self plu interessant.

Altri persones, quande on demanda lor avise, responde to quo va pleser a
lor co-parlantes, vice to quo ili pensa.

... Ma omni to es poc, comparat al male quel posse far li intriga in un
familie, in un buró o un ateliere: On sercha far se apreciar racontante
li male del altres, spiante por nocer un colego che su chef, dir a su
matre o patre li erras fat de su fratres e sestras. Ti intrigas posse
mem devenir tre rafinat:

«In li interesse del firma, yo deve dir vos que S-etta X ne plu es
atentiv a su labor; ella sempre pensa a su amanto». Serchante li motive
de ti denunciation, on constata que it esset li resultate del jalusie.

O ti chef de rayon quel vide un colego far un erra quel va causar un
grand prejudica al interprense, quel lassa le far, con pretexte que to
ne es su departament, quande, in realitá il injoya pro to, nam ti erra
va diminuer li valore de ti colego in li ocules del patron, e que il
tande va esser plu apreciat.



Por vor personal propaganda usa li bell equipat doc. 200, tot in
Occidental, recivibil che li Institute Occidental.




## Un preciosi confession

In un articul intitulat «La supersignoj», Sr. T. Jung, redactor de
HEROLDO DE ESPERANTO ocupa se in su torne pri li problema de un eventual
reforme ortografic de Esperanto, iniciat per li campanie de John Kubacky
(vide Cosmoglotta A 135). Li autor ariva al conclusion que li
circumflexat lítteres, benque ne constituente un obstacul cardinal al
victorie de Esperanto, támen es sentit quam extremmen genant in li
practic aplication del lingue.

Noi ne vole ci discusser li concret projectes de reforme ortografic
exposit in li citat articul, nam noi save in antey que, mem si ili vell
esser centvez plu bon quam ili es, lor autores vell esser íncapabil
victer li obstinat conservacitá del ductores esperantistic e lor ciec
odie de omnicos quo de proxim o de lontan have un odore de «reforme».
To quo interessa nos es li exposition del concret factes per queles Sr.
T.J. ilustra li desagreabilitás provocat per li presentie de ti maledit
lítteres circumflexat in li alfabete de Esperanto.

Vu save que chascun vez quande noi permisse nos aluder li desfacilitás
causat per li lítteres tegmentat in Esperanto, it trova se un fanatico
ex il campe Zamenhofan quel picte nos quam mentiardes e afirma que omni
grand printerías possede li special lítteres circumflexat e que ergo
Esperanto-textus posse esser printat partú sin alquel desfacilitá.

Or vi quo li redactor de HEROLDO di pri ti punctu (noi traducte fidelmen
ex Experanto):

____
Solmen poc printerías sur li tot globe terral possede lítteres con
Esperanto-supersignes e probabilmen ne mem un sol scri-machine in li tot
munde have le Esperanto-lítteres. E ti tre poc printerías queles
*possede* Esperanto-supersignes, have tis-ci solmen in du-tri
grandores de un o du caracteres, i.e. in du-tri o admaxim 6 ex cent o
centes de species. Quande HEROLDO esset printat in su propri printería,
noi procurat nos li lítteres circumflexat in pluri grandores e
caracteres, por posser printar anc titules e comercial publicationes con
ti tipes. To custat nos un bell summa de moné e malgré to it restat
ancor tre mult grandores e caracteres in queles mancat li lítteres
circumflexat.




Li printería quel nu printa HEROLDO possede li supersignes in du
grandores de du caracteres e in un grandore de du altri caracteres. To
fa in tot 6 diversi species. Ma it ne possede les in alquel grandore
superior a 12 punctus.* In consequentie it ne es possibil printar
normalmen titules con grand lítteres queles contene supersignes. Pro to
noi devet changear mult titules quo ne es sempre facil, sovente mem
ínpossibil. Un de nor letores questionat nos un vez pro quo noi in nor
numeró del 1.8.1947 scrit «Unueco nia *unua*
aksiomo» vice «Unueco nia *ĉefa* aksiomo». Noi nu posse revelar le
que to evenit unicmen pro ti litt uspersigne (sur li c en ĉefa) quel li
printería ne posset printar.
____

Yo pensa que ti extremmen interessant confession dispensa nos de omni
comentarie ulterior.

A.M.


## Esperanto che UNO

Desde pluri annus li esperantistes diligentmen colecte signaturas por un
petition al UNO in favore del adoption de Esperanto quam mundlingue. Noi
save que anc IALA startat un simil interprense; it esset in facte li
unesim organisation interlinguistic quel havet li idé militar che UNO in
favore del mundlingue. Li esperantistes poy copiat ti idé e ne solmen li
idé, ma anc li textu quel es, si yo ne erra, totalmen identic con ti del
petition de IALA, con li unic diferentie -- naturalmen -- que it apertmen
advoca li oficialisation de Esperanto.

Durant long mensus li resultates del action esperantistic esset poc
brilliant e li Esperanto-jurnales plendit amarimen pri li pigritá de lor
«anaro». Ancor ante poc mensus li total del signaturas obtenet esset
solmen 300'000 (?). E poy subitmen e ínprevidetmen it saltat up e
preterpassat un million! Quo hat evenit? HEROLDO DE ESPERANTO raconta it
candidmen in su numeró 1085 del 1.4.1948.

Li 300'000 unesim signaturas esset solmen «subskriboj individuaj,
subskriboj unuopulaj» durant que li nov subscritiones venit de
*organisationes*. Talmen por ex. li presidente e li secretario del
Union Sindicatal Bavarian (Bayrischer Gewerkschaftsbund) signat
colectivmen por 127'630 membres!




Pro que noi occidentalistes es ja suficentmen abhorret pro nor
«agressivitá», noi ne va agravar nor casu per dubitar un sol moment
pri li corectesse del procedes usat per li ductores del U.S.B. Noi save
que in nor ranges existe individues tot pret por afirmar que ti
signaturas ha esset dat del presidente e del secretario súper li capes
del membres e sin lor consentiment, probabilmen mem éxter lor saventie.
Ma noi ne hesita dessolidarisar nos de ti trist difamatores. Noi repussa
per li pede lor perfid insinuationes e declara apertmen que noi aconosse
sin li ombre de un dúbite li perfect bon fide del bavarian ductores
sindicatal. It vell esser un gratuit insulta dubitar un sol moment que
ili ha in facte consultat lor
127630 membres e que chascun de tis-ci ha dat les li express
autorisation signar li petition in su nómine. Ili ya save que sin ti
formal autorisation it vell esser un mal joca assimilar un tal subten
«per procuration» a 127630 signaturas signaturas individual. Omnicos
es dunc in órdine e noi junte nor propri felicitationes al «trifoja
bravo» per quel HEROLDO DE ESPERANTO saluta li heroic action de su
bavarian amicos.

E támen... noi ne vell esser tre tranquil in li loc del esperantistes.
Li functionarios del UNO queles probabilmen conosse sat bon li númere
aproximativ del esperantistes in li munde va haver mult pena por
comprender li enorm discrepantie inter ti númere e li quantité de
signaturas colectet. In lor opinion li númere del signaturas vell
logicmen dever coincider exactimen con ti del esperantistes. E to con
bon rason. Nam, yo questiona vos, quel valore on posse atribuer al
signatura de un person quel pretende recomandar a un organisation
international un mundlingue quel il self ne conosse? E qualmen il vell
posser conosser ti lingue si il ne ha aprendet it? It es quam si un hom
vell associar se a un petition quel postula imperiosimen li introduction
del vaccination obligatori, durant que il self nequande ha fat vaccinar
se in su tot vive. Nequí va prender ti hom seriosimen, nam il simula un
interesse quel es dementit per su propri conduida. Su signatura es mem
un fraude, nam it risca falsificar li premisses sur queles li autoritás
basa lor conclusiones.

In li present casu ti risca ne es grand. Quam ja dit, li functionarios
es probabilmen bon informat pri li ver númere del esperantistes in li
munde e un simplic calcul va dunc permisser les etablisser quant mult
del signaturas individual o colectiv es pur «signaturas de
complesentie». E quant plu numerosi ili es, tant plu ili desvalorisa li
tot petition.

Noi confesse que ti ciec fide del esperantistes in li eficacitá de tal
mámmut-petitiones have alquó emoent. Li crede que, por obtener li
desirat successe, it sufice inundar li responsabil autoritás per un
masse de signaturas plu o minu confessibil, monstra un candore
refriscant. Noi pensa támen que si li esperantistes ha til nu conservat
ancor quelc ilusiones pri li practic valore de tal demonstrationes plu o
minu dupativ, ili ha definitivmen perdit les pos li response de UNESCO
al resolution del Federation Uruguayan de Instructores, publicat in
numeró 1091(?) de HEROLDO DE ESPERANTO.

Ti response confirma to quo noi sempre dit: NEQUANDE un autoritá
national o international va prender li responsabilitá decider in un tam
grav question sin har antey examinat li problema sub omni su aspectes e
sin har consultat expertes competent. Noi time dunc que, considerante li
practic resultate de lor petition, li esperantistes va posser dir con
Mefistofeles «Ein grosser Auf...und schmählich ist vertan!» Damage
por li mult papere.

_A. Matejka_




## Li instincte del agression

Car amicos del lingue mundal, ci yo va expresser mi opinion pri un tema
ne-linguistic. Probabilmen mi assertiones ne coresponde a vor opiniones
e ne posse esser li opinion de nor revúe «Cosmoglotta» neutral. Tamen
it va esser bon parlar pri ti questiones.

Li caprol-blu es un micri antilop, apen plu grand quam un lépor. It vive
ni in truppes ni in cuples, ma totmen solitari disperset in li savanne.
In jardines zoologic ti animale ne suporta cohabitation con altri
antilopes, mem ne con altris de su specie. Quande du de ili es includet
in li sam cage, li un morta li altre per su micri cornes. Tant agressiv,
tant guerresc, tant feroci posse esser ti herbivor, ordinarimen tant
pacific. E to es tot natural.

Nam li instincte de self-conservation es ne solmen pacific, ma anc
agressiv. Li agression del animales, quam ti del homes, es tam potent,
que on posse parlar pri un instincte de agression. E ti instincte de
agression es un parte del instincte de self-conservation. Agression es
un energie natural. On ne posse ni exterminar, ni anihilar it. On es
fortiat calcular con it. De témpor a témpor on posse observar quant
ínquietant li agression cresce, inunda. Vi li témpores del passat
guerre!

In li familie li agression del infante yun e ancor íneducat es sin
impediment conscient. Ma patre e matre va impedir it, fundante li
conscientie in lor infante. E li conscientie va esser un impediment
essential del agression del civilisat individue. Li singul individue
mult mastrisa su agressiv instinctes. Tande li instincte agressiv es
fortmen diminuet, o existe solmen in civilisat formes. Crímines es
exceptiones, e criminales va esser punit. Ma just li punition del
criminales es un civilisat forme del agression. TAlmen li agression
posse continuar exister in formes tolerabil, ma util por li homanité.

Li state self ne es vermen civilisat, contrarimen al individue. Li state
guerra. To es null pecca. (In casu de victorie!) li state fa morir. Li
state have li maxime: «Quo plese me es permisset», o «Li jure del plu
fort es sempre li melior!». Sovente li límite del fortie del state es
li sol límite de su agression. Proque li agression es un potentie
natural, on ne posse eradicar it.

Ma on posse canalisar it. Quam li agression del individue es canalisat,
talmen ti del state deve esser canalisat. Li individue ha abandonat su
propri agression in favore del agression del state contra li criminales.
It es li state, quel persecute li criminales. Dunc li state ha heredat
li agression del individue.



Ergo li union del states mey heredar li agression de omni singul state.
Ho-témpor li «Union del States» ne ja ha erectet ti statu. It deve
esser prohibit al singul state guerrar. Mem it deve esser interdictet al
singul state defender se. Sol li union del states deve haver li jure
practicar li agression contra states criminal. Li union del states mey
esser obligat defender li singul state ataccat, defender con omni
potentie de  un modern armé, pos ínutil practica de sanctiones. Li union
del states deve guerrar con omni necessari agressiones. Guerrar contra
li singul state, quel ofende altris. Un tribunale international mey per
su judicament causar li persecution del state culpabil.

Tande li union del states vell har heredat li agression del singul
states. Un grand progresse del civilisation vell esser erectet. Li via
por cultural labor vell esser liberat. Tande li question del lingue
mundal va trovar li solution favorabil.

Certmen, it existe li instincte de agression, quel posse augmentar se al
destruction, al tendentie mortal e suicidaci. Ma anc it existe li
instincte al vive. Unquande un famosi psicolog ha nominat li instincte
vital «Eros eterni», usante un témino grec antiqui. Eros es ínmortal.
Li «etern eros» mey victer súper li destruction.

Ma li intelligentie homan deve auxiliar li «etern eros», succursar le.
Goethe ha dit (in Faust), que ration e scientie es li forties max sublim
del homanité. Li homanité mey sagimen aplicar les.


## Adela Kajš -- li tchec «matre del standarte» 70 annus

Li 11.11 1948, Seniora Adela S. Kajš, li marita e li dextri manu de J.A.
Kajš, atinge li 70 annus de su fructosi vive. Ella aprendet Esperanto
con su sponso in 1901, e in 1907 transit a Ido. Ella prendet parte in li
unesim Ido-congresse in Wien e strax pos li aparition de Occidental ella
es inter nos. Ella mancat in null action quel su marito fat por li L.I.
Pro su grand devotion al idé interlinguistic li Idistes dat la li titul
de «Matre de Standarte». Sin su devotion a nor ideal, apen it vell har
esset possibil a su marito far to, quo il fat por li idé e precipue por
Occidental.

A ti modest fémina noi desira mult annus in plen sanitá.


## Television

Li max grand radio-emissor anglesi ha ingageat in 1945 li unesim «Miss
Television», con interdiction a ella far se fotografar, divulgar su
conditiones de ingageament, e responder al lettres quel ella vell
reciver in su qualitá de Miss Television.




## IALA e noi

Du de nor corespondentes in Francia just scri a nor Centrale por
exhortar nor Union adherer a IALA, usante ja strax su lingue. Un de ili
formula talmen su petition: «Noi ha aplaudet li scientic labor-metodes
de IALA, e noi es tre flattat pro que Interlingua es simil a Occidental.
Li occidentalisme deve dunc esser li unesim movement a demonstrar al
altri mundlinguistes su generositá e bonvolentie con IALA. Nor refus al
colaboration vell esser nociv a nor comun afere...»

Qui parla pri un refus de nor parte? Nequi seque con plu grand atention
li labores de IALA quam li comité del Occidental-Union, quel recive
constantmen raportes e precisiones, de queles solmen un litt parte es
publicabil e publicat in Cosmoglotta. (Ples vider li ultim in ti-ci numeró).

Ma in prim IALA ne petit li auxilie de nor movement, volente probabilmen
restar, con rason, completmen índependent. Duesimmen, si noi recivet
specimenes de su ultim projecte, til hodie null vocabularium, ni
grammatica aparit, e noi ne vide li medie usar un lingue sin tal libres.
In lor ínpatientie, nor du corespondentes comensa scrir in Interlingua,
sin saver que mult paroles quel ili usa es ja changeat de IALA self! Si
noi vell sequer lor exemple in Cosmoglotta, noi vell risibilisar e nor revúe e
IALA in li ocules del adversarios del naturalitá.

In facte, it existe che nor amicos francesi un specie de nervositá debit
probabilmen al ínstabilitá politic e economic de lor land, ma un tal
nervositá auxilia nequi e nequo in interlinguistica. Anc in 1907 alcun
interlinguistes comensat usar li lingue del Delegation ante que it esset
publicat, ma tis esset poy li unesimes por abandonar it!

De un altri parti, li lingue de IALA, mem pos li publication del unesim
listes de parolees, va esser longmen experimentat ante esser fixat. Ti
experimentationes va mem durar tam long que noi recivet, del láter de
IALA, li consilie continuar interim usar e propagar Occidental. Nu, on
ne deve esser plu reyalistic quam li rey.

Un altri argument es que noi ne conosse li justificationes del formes
lexical e grammatical de INTERLINGUA, e it es possibil que on va ancor
discusser pri mult punctus; nam, si on demanda de nos li geste de
adhesion, noi ne va far it sin esser cert que omni formes del lingue es
plu defensibil e plu justificat scienticmen quam li formes corespondent
de Occidental. On save que un neutral linguist de Paris(?), Sr. prof.
Mossé, ha declarat publicmen que li labores de IALA ne supera til hodie
tis de De Wahl.

Finalmen, li argument que noi deve dar li bon exemple de un adhesion.
Sempre li sam ilusiones! Li paralel movementes -- noi save it -- ne have
li sam bon opinion quam noi pri IALA. Nor hastiv adhesion probabilmen ne
va dar a ti movementes un plu grand inclination a adherer al nov lingue
-- forsan mem va evenir li contrarie!

Nor exemple, in realitá, ne va suficer, ne plu quam li mult trumpetat
adhesion de Leon Bollack, li autor del Langue Bleue, in 1907, a Ido. Noi
va dever preparar nos a un long e penibil lucta por far li unitá del
movement interlinguistic. Mey li ínpatientes conservar til tande lor
entusiasme.

_Ric Berger_




## Li hibrides

Li hibridisation es li fecund union de du individues de diferent
species. Su historie, con li legendes quel it fat nascer e li
discussiones quel it sublevat vale li pena esser resumat.

(Image: Fauno)

Si li individues de un sam specie es sempre fecund inter ili, tis de
species diferent ne es tal. Quande du species es tre vicin li fecunditá
es possibil, ma li vicinitá deve esser tam plu proxim que li númere del
hibrides es tre restrictet. Tamen li populari crede es persuadet pri li
contrarie. Quande, in nor rures, un animale nasce mal conformat e que su
diformitá aproxima it a un altri specie, strax on pensa a un hibride.

Have un vaccello un arondat cruppe quel simila un poc a ti de un
cavallello? On ne hesita acusar su matre vacca haver sur li prate
relationes culpabil con li stallon del vicino.

Have un altri vaccello un curt cap quel da a it un vag similitá con un
bulldog, to es li culpe del cane. On ne acusa li fidelitá del vacca, on
asserte solmen que ella sentit un vez un grand timore avan un aboyant
cane. E pri to on sempre trova testimonies.

Omni ti supersticies, quel perpetua se in li rures, esset in li ancian
témpores solid credes. A quo on ne credet in li antiquitá, quande 4000
deos ne havet un sol ateo.

Li deos interessat se a simplic mortalas, e lor union esset sovente
fecund. Vi alcunes: Por conquestar bell féminas Zeus sovente prendet li
forme de un animale, por exemple ti de cigne por seducter Leda. Inter li
fructes de ti union on cita li bell Helena, quel esset li cause del long
guerre de Troya.

Nequi, in Grecia, dubitat pri li existentie del satires con cornes e
gambes de capro; pri li sirenas, féminas con caudes de pisces; pri li
centauros, demí-homes e demí-cavalles, quel omnes nascet ex un
hibridisation.

Plu tard, in li medievie, li legende augmentat se con nov hibrides, por
exemple li licorne con un corne in li medie del fronte, li dracon quel,
pos har gardat li tresores in li oriental fabules, aparit in li cristan
legendes u it es capturat de un vírgine.

Scienticmen li ver hibrides existe, e constitue un interessant branche
del zootecnie. In prim noi saluta li mul, digni servitor, sobri,
resistent, habil, seriosi, rud laborator, trist e obstinat. Pro quo ti
tristesse e ti obstination? Esque li regrete ne haver descendentie? Nam
li mul es ínfecund, exceptet quelc rar exceptiones quel confirma li
regul.



Li *mul* es li resultate del union del ásino e del cavalla. Li union
contrari, ti del cavallo e del ásina es tre rar, e ne es favorisat del
hom, pro que li producte ne da le li sam servicies quam li mul.

On anc conosse li hibrides del cavalle e del zebre e de quelc altri
species del génere equin quam li onagre e li hermion, ambi tre vicin al
cavalle. Li génere bos (bove) anc have su hibrides. Li yackes e li zebus
uni se sin tro mult repugnantie, e li hibrides del zebu e del vacca es
preciosi in li colonias u ili reproducte se facilmen.

On conosse li facilitá del uniones inter li svin e li apro. Li cane e li
lupo unia se quelcvez, e ti union posse esser fructosi. In revancha li
copulation inter li cana e li fox, quel on pretende possibil, es un
hibridisation; it es conosset inter li fasan e li gallina, inter li
fasan e li pintade, inter li pintade e li pavon.

Ma null hibridisation es habitual e li copulationes ne eveni sin
repugnantie che li animales. Li usu del copulationes hibridic ne es tre
facil por un zootecnico. Ja in li sam specie inter varietás de rasses
different, ne sempre li entusiasme acompania li uniones. Yo ancor memora
un agno merino nigri quel, mixtet durante du annus in un truppe de agnas
Bizet, rasse nigri del central Francia, restat frigid al solicitationes
de omni agnas, reservante su favores a du agnas merino adjuntet al
truppe.

(Image: licorne)

Quant patientie es necessi por decider li ásino colaborar al
multiplication del mules. It, quel monstra un ver ardore persequer li
ásinas, resiste dedignosimen al eforties del eleveros por satisfar un
cavalla desirosi.

Li hibridisation es dunc limitat e mane generalmen un prova del hom por
satisfar su interesse e su curiositá.    Dr. Degois (Ex li Jurnale del
besties, Paris)


## Atlantida o Hiperborea

Li sved Scientist Kent Tinnber retroportat, de un de un mission in
Laponia in 1938, 3000 objectes decovrit durante su serchas, e confirma
li existentie de cités important e civilisat 5000 annus ante nor era in
li nord de Scandinavia. In ti témpores li vinieras crescet in savagi
statu in ti regiones.

Esque to va far reviver li tese del scandinav scientist Olaus Rudbeck,
quel plazzat in Scandinavia li fabulosi Atlantida? O esque noi va dever
preferetmen evocar con Herodote li ancian Grecos, li civilisation del
«pie Hiperboreanes», quel vell esser li prim Arianes? Trublant
problema quel li scientie ne ha posset soluer til nu.




## Li gigantic telescop de Palomar

In li nocte del 4 al 5 junio ho-annu, li gigantic telescop sur li Mount
Palomar in California (USA) esset inaugurat solemnimen. Ti reflector
gigantic esset projectet ja in li annu 1928 de George Ellery Hale e li
conosset fisico Albert Einstein. George Ellery Hale esset anc li
constructor del spegul con li diametre de 2 1/2 metres sur li Mount
Wilson (California).

Per ti nov telescop quel have nu diametre de 5 metres, on vole ne
explorar li astres in nor proximitá, ma soluer li questiones del modern
astronomie quam p.ex. li extension, forme e structura del spacie del
universe, quo va esser fat per li fotografie de lontan mundes de stelles
fix. Per li elargation del spegul de 2 1/2 a 5 metres on intente obtener
li augmentation del potentie luminosi, ne del agrandament. Li
agrandation de un telescop es limitat per que in chascun casu es
agrandat anc li perturbationes del aere jacent inter li objecte a
observar e li telescop, e que per to nasce images ínprecisi. Plu mult
luce, captet in li spegul, permisse al astronom penetrar plu profundmen
in li spacie del universe. Durante que per li spegul de 2 1/2 metres del
Mount Wilson on posset penetrar in li spacie absolut til un distantie de
300'000 luce-annus, on espera atinger per li nov instrumente plu quam
in milliarde de luce-annus. Un luce-annu significa li distantie quel li
luce, per su rapiditá de 300'000 km in un seconde, percurre in un annu.
On mey comparar: li luce del sole besona ca. 8 1/2 minutes por atinger
nos: li luce del stelle fix max proxim a nos (Alpha Centauri) besona 4,3
annus.

Ti spegul con li diametre de 5 m es spess de 50 centimetres e have un
pesa de 14,5 tonnes. It esset necessi fonder it pluri vezes til que on
obtenet un fondage sin ínhomogenitás. Pos to on devet refrigidar ti
grand bloc de vitre durant du annus e finalmen slifar e polir it con un
precision de un millionesimes de un inch quo postulat 11 annus in plu.
On vehiculat it de New York a California per un vagon ferroviari
constructet specialmen por ti scope. Enorm desfacilitás esset a victer
por transportar li partes del telescop e del observatoria adsur Mount
Palomar. On comprende to quande on save que li tub del telescop pesa 140
t, li spegul 14,5 t, li stalin carcasse 500 t, e que li cupol have un
diametre de 42 m, un altore de 12 etages e un pesa de 1000 t.

Kurt Feder




## Contenete

- Morte de E. de Wahl.
- KURT FEDER: Fidel amore (canzon).
- L.M. de GUESNET: Congresse international del linguistes.
- A. CARRARD: Li menties e li intrigas.
- A. MATEJKA: Un preciosi confession.
- Esperanto che UNO.
- PAULO CANDEL: Li instincte del agression.
- ADELA KAJŠ.
- Ric BERGER: IALA e noi.
- Dr. DEGOIS: Li hibrides.
- KURT FEDER: Li gigantic telescop de Palomar.



Chef-redactor: Ric Berger, MORGES. Edit. resp.: F. Lagnel, CHESEAUX s/L




# Cosmoglotta B 99 (nov 1948)

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, Cheseaux s/L. SVISSIA

Expedition: Gilbert Pidoux, YVONAND (Vaud) SVISSIA

Abonnament annual: simplic Fr 8, duplic: Fr. 14, de propaganda: Fr. 20
sviss.

Serie B, poligrafat   Tel. (021) 4 62 18  Novembre 1948 -- Nró 99 (4)




## Cronica


### Anglia

Li vast difuset revúe Echo, de London, caderne de sept. 1948, reproducte
un articul de Sr. W Percival extraet de Modern Languages in London,
articul in quel es exposit brevimen li situation actual del L.I.. Un
historiette in Occidental es citat apu li traductiones paralel in
Esperanto, Basic English, Mondial (de Dr. Heimer, 1943) e Interglossa
(de L Hogben). Ti ultim es un tre curiosi idioma con mult grec paroles
quel fa li lingue poc comprensibil por ne erudit persones.

Li election del specimenes sembla talmen un poc arbitrari. Dr Manders,
ad-ver, anc preferet citar Volapük desde long morit vice Latino sine
Flexione plu actual.

Sr Percival anc parla pri IALA, su experimentes e su variantes, ma su
informationes es ja preterpassat del evenimentes, nam li sondages in li
publica es ja finit e ha indicat un nett preferentie por li variante
proxim a Occidental.

Tamen ti informativ articul difuset de revúes populari in li 5
continentes va contribuer far conosser li situation interlinguistic che
letores quel tro sovente crede que sol Esperanto existe.


### Francia

Paris: Secun nor custom noi have debattes por far parlar li membres de
nor gruppe, sive in Occidental, sive in Ido. Li ultim temas esset: «Pri
autoritá. -- Qualmen diminuer li custa del vive? -- Por o contra li tur de
Francia».

Noi esset visitat de nor amicos M. Martinet (Rouen), R. Lovitch
(Bordeaux), Gilles Nocq (Nonnebont), Goffinet (Le Chambon), Simon
(Beauvais), Verdini (Bordeaux), etc.

Durante du semanes noi havet con nos Sr O. Mordström, de Svedia, quel
revidet Paris u il logiat durante pluri annus.

Sr. Strainchamps abandonat Ido e va far un cursu de Occidental. -- Sr de Guesnet
visitat nor old amico Brandely in Clermont Ferrand.



Pro excesse de labor, Sr Roux J devenit malad (anemie cerebral) in
junio. Su resanation es nu complet, ma li Interlinguistic Novas va
aparir solmen quar vezes ho-annu. Il espera, pos compra de un litt
presse semi-automatic, far aparir Interlinguistic Novas plu regularimen
o bimensualmen.

Abonnament a Int.-Novas: 4 cupones. Specimen gratuit.


### Italia




Sub un grand titul «L'Occidental, nuova lingua per l'unione di tutti
i popoli», li Gazzette di Medena del 8 sept. 48, publica un grand
articul pri li orígine de nor movement e li principie de nor lingue. --
Altri curt articul esset publicat in «Il Nuovo Cittadino» de Savona,
anc in li semanal «Il Settacio de Salerno», ti-ci con specimen de nor
lingue, durante que li «Aetne post» de Catania continua su Cursu de
Occidental.

Li «Istituto Poliglotta» de Roma ha editet li unesim caderne de Cursu
de Occidental por Corespondentie, de prof Bevilacqua. To es un excellent
labor, quel fa honor a nor amicos de Italia.


### Svissia

Li revúe «Neues Europa» de Zürich, nró de august, publicat un litt
articul pri Occidental, scrit de nor colaborator de Berlin, Sr
Mildebrath.

Berner Schulblatt del 14 august 1948 contene un informativ articul,
signat de nor colaborator Sr. Stumpf, instructor in Thun, pri li
situation interlinguistic actual. Textus comparativ monstra li progresse
de Volapük a Occidental.

Li organe del gruppe Occidental de St Gallen «Cive del Munde» publica
regularimen chascun mensu informationes pri nor movement, adresses de
corespondentes, etc. Li 19 oct ti gruppe audit in St Gallen un discurse
de Sr Hamburger pri li raporte de Prof. Martinet in li congresse del
linguistes in Paris.

In fine de sept reunit se li sviss comité del Occidental-Union por organisar li
labor del proxim hiverne e examinar li situation resultant del morte de
E de Wahl. Circulares esset redactet e inviat al gruppes national pri li
reorganisation del Senate e del Academie.

Li Occidental-club de Basel fat li 13 julí un excursion a Reigoldswil,
momentan residentie de su secretario. Sumptosi diné, bell tempe e
íninterruptet joya va lassar bell memorantie al participantes.


### Tchecoslovacia

Noi recivet de Praha un printat circulare anunciant conferenties pri li
problema del L.I. li 16 e 17 octobre 1948. Li oratores es Sres Kajš,
Podobsky, Podmele, Kresina, Kvetensky, Dimitriev, Havlic, Hajzler. Bell
exemple a imitar.

Li «Voce de Praha», organe de nor amicos tchec, continua publicar
abundant informationes in tchec e in Occidental, quel ili nomina preferetmen
Interlingue, secun li suggestion publicat in Cosmoglotta.




## Duplicitá e sinceritá in interlinguistica

Noi considera quam nor deve prevenir nor letores contra li insidiosi
campanie, de quel pluri membres del Occidental-Union sembla esser
influentiat, sin vider li manovre consistent in dissociar li partisanes
del naturalitá secun li motto: divide et impera. Li sequent
informationes va far comprender por quel scope.

Li nró de septembre de Cosmoglotta ha ja parlat pri li strangi «Buletines»
de Sr. Schild de Basel, quel ha lansat un Neo-Latin quel es in realitá
un Neo-italian-hispan. Ti ex-functionario del Universal-Esperanto-Asocio
desde bentost du annus critica sin cessa Occidental in li nómine
del...naturalitá!, ma sempre tacente pri Esperanto in quel li mancas
pri li naturalitá pullula, e es mult plu urgent a corecter.

Al supra constatation, tamen bon fundat, Sr. S. responde que li letores
de su circulares es solmen Occidentalistes, quel es ja «saturat» de
criticas pri li defectes de Esperanto! Por ti candid explication noi
aconosse que li campe de activitá por li naturalitá integral es limitat
al circules Occidental, e que li Esperantistes intentionalmen ne recive li
prosa de Sr. S., probabilmen por ne esser detornat de lor firme crede al
semi-artificialitá de Esperanto!

Li procede usat de Sr. S. por dissociar nor adherentes ne es desfacil a
trovar. It consiste in composir *listes de paroles ne-romanic* de
Occidental, e in inviar les al sud-romanic adherentes por pruvar les que
Occidental desavantagea lor landes, durante que li N-L es plu «just» por
ili. On vell posser far lu sam por li adherentes de lingue francesi,
selectente paroles specialmen italian, hispan o sved de Occidental, e pruvar
talmen que nor lingue ne es sat «natural» al Franceses. Ante li
guerre, du autores german, Riedel e Scheffers, passat lor témpor in far
li sam labor por Germanes e Angleses, demonstrante les que lor projecte
«Uniti Langue» favorisat mult plu lor lingues quam Occidental, quel prefere
presc sempre li romanic radicas!

Til hodie noi sempre credet que li max bon lingue international es ti
quel es fundat sur li paroles *international*, ma it apare nu que ti
old teorie ne plu vale. Li integral «naturalitate» postula hodie que
li L.I. deve esser exclusivmen national, de quo resulta que va exister
tam mult solutiones quam popules sur li terre. Nam, si on crea un
projecte neo-italian-hispan, it ne es rason por ne crear poy un altri
lingue neo-francesi, poy neo-german, etc.

Li prim resultate de ti bell teorie va esser tot simplicmen risibilisar
li scol naturalistic del L.I., por li profite de Esperanto quel continua
mantener su unitá. To es forsan li secret scope de nor novatores!




Si Occidental have defectes e mancas ili es corectibil in li *cadre* del
lingue, nam noi ne have un fundament íntuchabil. Chascun posse far
propositiones al
Academie, motivante les. Ma, quam noi fat remarcar it, Sr. S., vice
proposir ameliorationes, *protestat in contrari* contra tis quel esset
adoptet del Interimari Academie ante 3 annus!

Pro har signalat ti strangi atitude in Cosm de septembre noi recivet de
Sr. S. un lettre in quel li mesquineries concurre avantageosimen por li
palme con li ínpolitesses de un hom hom quel ha perdit su self-control.
Pos que il ha inviat copie de ti memorabil monument al ductores de Occidental
noi responde curtmen a quelc argumentes specialmen fals. In prim un
argument personal:

Li colere de Sr. S. es causat precipue del mention de su *profession*.
Or ti profession de employate, quel sembla hontosi a Sr. S., e por quel
noi have in contrari li max grand respecte -- mult de nor car amicos
apartene a it -- esset mentionat solmen in relation al restrictet *líber
témpor* ínsuficent por li elaboration sempre long de un L.I.

Li acusation har «mentit saventmen» pro que noi scrit que Sr. S. es
«employate de buró» alor que il es «instructor de lingues desde 10
annus» atingu lu alt comic quande sur nor table jace un lettre de Sr.
S. self, scrit li 13.6.1947 a nos (dunc ante un annu), e in quel il
declara textualmen in francesi:

____
Vous savez fort bien que je ne suis pas académicien, mais *un simple
employé de commerce*. C'est par des études autodidactes que j'ai
acquis mes connaissances linguistiques et interlinguistiques, de sorte
que je ne saurais m'aligner avec vous ou d'autres intellectuals.
____

It es íncomprensibil que un hom posse talmen errar pri su exact
profession e poy acusar li altres *har mentit* quande ili solmen
copiat su propri declarationes.

Contra nor mention que su lingue aparit *pos* li publication del
variantes de IALA, Sr. S. certifica que il creat su N-L
«progressivmen» ante 1945. Forsan, ma *null textu de ti projecte
esset publicat ante 1945*, e quam pruva noi have solmen *su*
declaration; pos li supra contraditori declarationes noi ne plu have
fide. Li discurse quel Sr. S. fat in li gruppe Occidental de Basel in 1943 pri
su projecte de L.I. exposit, secun li testimonie de Sr. Dr. Pollog,
solmen un *esquisse*, ma ne dat precisiones pri li formes. It esset
facil modificar in li ultim moment ti projecte utilisante li resultates
de IALA e far creder a un prioritá ínexistent.




Noi tamen retene li declaration que long ante 1945 Sr. S. combinat un
nov sistema, quel il intentet substituer a Occidental. To esset su jure,
naturalmen, ma tande li lettre quel il scrit al redaction de Cosmoglotta li 15
julí 1945 constitue un ver simulation, o plu exactimen dissimulation;
nam in it Sr. S. proteste vehementmen contra li quelc changes adoptet
del Interimari Academie (dunc, lege, hora, etc., vice do, ley, clocca),
plendiente que... il va dever
«reaprender ti nov paroles», ...que ti quelc changes «va nocer li
propaganda por Occidental», ... adjuntente que on «ne deve changear li bell
nómine de Occidental». E il finit su lettre protestante contra li «tro
rapid labor del Int. Acad.», quel vell posser «indangerar li
propaganda de *nor* lingue»! Ti ínreductibil fidelitá a Occidental, ti
risibil timore contra un dozen de nov paroles in Occidental apare hodie quam
un hontosi duperíe e total manca de sinceritá. Noi comprende nu que ti
lettre esset solmen un tric *por indormir* nos, durante que il
combinat un dissidentie.

Noi conosse un sol casu simil de duplicitá in li historie del L.I., it
es ti de De Beaufront quel, in hiverne 1907-1908 exportat li
Esperantistes «continuar propagar lor lingue sin ocupar se pri Ido»,
quande pluri mensus antey il hat acceptet substituer ti Ido a Esperanto! Ma
li historie ne ha obliviat ti perfidie!

Por excusar su duplicitá, Sr. S., alega un conclusion favorabil pri Ido
quel noi publicat ante...30 annus, it es ante li nascentie de
Occidental. Ci, Sr. S. tre habilmen confuse du coses: un evolution (sat
comprensibil in 30 annus) e un duplicitá o simulation de opiniones. Noi
ne reprocha le su *evolution* interlinguistic. Omni interlinguist
evolue o ha evoluet; li pluparte del partisanes del naturalitá esset
antey esperantistes o idistes, si ni índiferentes. Ma null de ili
imaginat exhortar li Occidentalistes conservar lor lingue sin changear un sol
parol por «ne nocer li propaganda» e *in sam témpor* laborar
diligentmen a un sistema destinat suplantar it!

Ti comedie va aparir in su burlesc plenitá quande on va saver que, in li
ultim hiverne, Sr. S. ha directet in Basel un cursu... de Esperanto!
Pro que li Esperantistes ne customa confider lor cursus a un non-partisan
del Fundamento, on deve suposir que sive Sr. S. celat a ili su activitá
de autor de lingue «naturalissim», sive que ili considera le quam
alliate pro que il prova desunir li partisanes del naturalitá. Li future
va monstrar quel de ambi supositiones es just.

Ti cursu de Esperanto nu fa nos comprender pro que Sr S., in su
Buletinos, sempre atacca li «ínnaturalitás» de Occidental e *nequande tis
de Esperanto*, in quel, tamen, li ardore de ti paladino del naturalitá vell
exercir se con un profite íncomparabilmen plu considerabil, plu urgent e
plu necessi. Li explication de ti strangi silentie es nu clar: il *ne
volet avigilar li defidentie de su a amicos esperantistic*! Noi mem
paria que il ha signat li famosi petition al Unesco por li adoption del
semi-artificial Esperanto, contra li sam petition in favore del
*natural* Interlingua de IALA!




Passante noi fa remarcar que nor conclusiones publicat in 1919 in favore
de Ido concernet specialmen li *selection del radicas* international,
in oposition
a tis de Esperanto: «Quande li radica international es trovat it ne plu
posse esser viceat de un melior; it es dunc definitiv». Ti conclusion
*noi ancor mantene hodie*. Si noi abandonat Ido por Occidental it ne
es pro li vocabularium, ma pro li *derivation*, un problema a quel noi
ne mem pensat in ti lontan epoca. In facte, on save que li radicas de
Ido retrova se presc omnis in Occidental, quel anc basa se sur li principie de
maximum de internationalitá. Anc de Wahl, criticante Ido, aprobat tamen
su selection del paroles, quam it seque:

[quote ,,"Lingua internationale, oct. 1911"]
____
Li metode de Ido es bon; it ne have prejudicas pri li orígine del
vocales; it prende les u it trova bonis. Li ultra-aristocratic
principies quel aconosse solmen vocabules de orígine antiqui-latin es
anacronistic.
____

It es facil a Sr S. utilisar li sentiment patriotic de nor amicos
italian contra Occidental, explicante les que nor lingue ne es sat natural
quande it di por exemple: li old nation, li sam land, ti mann, durante
que M-L di: la velia nacione, le mesme paise, questo hom, tacente pri li
facte que li max expandet del lingues *natural*, anglesi, di just: the
old nation, the same land, thins man. Esque vermen on posse pretender
que li «naturalitá integral» postula li expulsion de omni elementes
ne-romanic quande anglesi, lingue natural por 250 milliones de
civilisates, es just un *combination* de elementes romanic con
elementes anglo-saxon.

Sr S. reprocha nos ne har auxiliat le difuser su Neo-Latin in Cosm, de
que su colere. Ma quo o qui garanti nos que il es plu sinceri in li
redaction de su Buletinos quam in li simultan duction de su cursu de
Esperanto? E que in funde il vermen crede un sol del teories pri li
naturalitá integral quel il exposi in su circulares?

Quande noi lee su fulminant articules pri li presentie «íntolerabil»
de quelc rari paroles ne-germanic quam *it, stul, old*, e «alcun
tracies» de Esperanto in Occidental, noi imagina le posiente li plum
pos har signat ti indignat conclusion, e prendente su «surtuto» por
ear docer al candid Baselanes que on deve scrir, in «la plej bona
lingvo de l' mondo»: bedauri, hundo sxajni, ajn, blinda, e «tutti
quanti», e ne regretar, cane, semblar, quancunc, ciec, etc., quam fa ti
stupid Occidental. Mey tui dextri manu ne saver quo fa tui levul manu!

Sr S. anc ne decolera pro que noi refusat sequer le in su campanie por
li «naturalitate integrale». Yes, noi refusa intrar in ti combination
digni de Machiavel, e quel consiste in persuader li interlinguistes
adherer a ti nov doctrine, durante que li autor self de ti-ci practica
exactimen su contrarie efortiante converter li Baselanes al
semi-artificialitá de Esperanto.



It es nor jure, mem si Sr S. qualifica nos quam «polemist», opiner que
li *absolut naturalitá* ne es li sol principie a sequer. Sr Matejka,
presidente del Occidental-Union, ha tre bon respondet a Sr. S. pri ti
punctu, li 15.9.48 per li sequent lineas:

____
... Vu ... mesura li chances de vor conceptiones secun li gradu de
naturalitá del L.I.: Quant plu ti naturalitá es grand, tant plu it atrae
li homes. To es secun me un fundamental erra. To, quo li homes sercha in
unesim loc in li L.I. es li *facilitá*, ma ne li naturalitá. Si li
naturalitá sol vell suficer, quelcunc lingue national vell posser servir
quam L.I.. Si un lingue etnic es desfacil a aprender, on ne critica ti
lingue, ma on accepta ti facte quam un cose ínevitabil. Ma si un lingue
artificial es desfacil, on ne accepta to quam ínevitabil...

... Vu have nu un lingue (N-L) quel distinte inter du géneres (un
complication quel sufice por alontanar definitmen de it omni popules
germanic e slavic). Vu fortia li usatores aprender separat listes de
adjectives verbal, supines, superlatives ínregulari e verbes con
conjugation special. E pro quo? Unicmen por que li formes mey esser plu
proxim al lingues sud-romanic. Ma esque vu realmen crede que por un
Anglese, Germane o mem un Francese quel conosse ni italian, ni hispan o
portugalesi, un dat forme in N-L aspecte plu natural quam li
corespondent forme regulari in Occidental?
____

Finalmen, ancor quelc detallies:

Sr S. acusa nos har selectet specialmen *frases in plurale* in su N-L
por comparationes. Yes, quande noi compara li plurales de du lingues,
noi ne customa prender li singulare de un e li plurale del altri! Si Sr
S. honta pri su numerosi plurales sibilant in li articules e in li
adjectives, to es vermen grav, nam li plurale in qualcunc lingue es tam
frequent quam li singulare.

Sr S. anc reprocha nos ne dar plu mult *textus de su lingue in Cosmoglotta*,
e postula mem que noi ... supresse li dessine del covriment por plazzar
vice it, quam ornament, «dudecena de lineas de su lingue (ma
probabilmen sin plurale!)» -- Per to, on vide que li astonant modestie
de su lettre del 13.6.47, pos un annu ha fat plazza a un pretensiositá
ancor plu astonant, e quel es, in funde, li ver cause de ti polemica.




Su accusation contra Cosm, secun quel ti revúe fat circum su lingue «li
conspiration del silentie» apare anc grotesc, quande on save que Cosmoglotta
-- si noi es bon informat -- es li sol revúe interlinguistic quel
consacrat un articul al N-L (vide may 1947), e un articul ponderat, por
quel Sr S. mersiat nos criticante sin interruption Occidental desde 1 1/2
annus, durante quel noi silentiat. Ma nor patientie essente finalmen
extintet, noi respondet per li sam incre e sur li sam ton ironic, que
excitat li colere de Sr S. Tis, *quel ne admisse
li polemicas ne deve provocar les!*, e li idé de Sr S. far se
considerar quam un victim es risibil.

Cosmoglotta have null obligation sequer li doctrine de sr S., nam su direction
*ne es li unic, e ne mem li principal*, por quel nor revúe es
solicitat. Altri partisanes del naturalitá, tam competent quam il, tende
just vers li direction contrari, it es *vers un plu grand regularitá e
simplicitá*, mem con un naturalitá un poc reductet. Avan ti tendenties
oposit, li max bon solution es restar in un just medialitá, quel es anc
ti de IALA. Li lettres furiosi de Sr S. ne va changear nor position.

Nor revúe es apertet a *omni sinceri idés*, ma ne a tis quel professe
du teories oposit *in sam témpor*, por li sol plesura luder un rol.
Noi mey lassar li comedies al comediantes, quam distractiones. Ma li
lingue international ne es un scen de teatre.

_Ric Berger_




## Ínfallibil remedie contra li raucitá

Napoleon Bonaparte havet quam su personal medico un old Germano, quel
esset tre apreciat de su patron. Un vez Napoleon advocat li medico e
ordonat le: «Deman matine yo deve far un alocution, ma yo es completmen
rauc. Fa un remedie contra ti maledit raucitá! -- Tu audit: yo deve
parlar e -- yo vole!» Quande Napoleon dit: «Yo vole!», tande su
circumité savet exactimen quo to significa.

Li medico dit solmen: «Majestie, yo va far it», e foreat. Pos curt
témpor il revenit con un glass de vaporant trubli decocte e dit:
«Majestie, ples trincar, ma lentmen, yo ha fat it un poc fort por que it
efecte rapidmen.»

Napoleon, quel ne permisset far se prescritiones, prendet li glass e
versat li contenete in li bocca. Tussante il criat: «It es un infernal
decocte, it lacera li gúttur. E it va auxiliar?» «Deman vu va parlar
quam Demesthenes», respondet li medico.

«Ma, si it ne va auxiliar,» menaciat li imperator, «tande...»
«tande forchassa me, Majestie», dit li medico tranquilmen.

Li proxim matine Napoleon parlat con sonori e clar voce un de su
inflammant alocutiones al armé. Poy il advocat li medico e dit: «Tu ha
fat it bon. Ma, di me, qualmen on nomina ti diabolage, e de quo on fa
it?»

«Li trincage nomina se Hoppelpoppel, e in mi patria on usa it quam
remedie contra raucitá.» -- «O-po-po!», balbutiat penosimen li
imperator. «Ti german lingue posse lacerar li...... bocca.»

«It es fat», continuat li medico, «del miel, arac e ove-yelbes». --
«Alor, tu havet expenses», dit li imperator, e il dat al medico un rul
de ducates. -- «It esset un infernal trincage!»

_Ex german, trad. J. Kajš._






## Li situation del lingue international natural in 1903 (doc 113)

Ti document 113, hodie exhaustet, esset publicat de nor Centrale sviss
ja in 1930. Pro que it es demandat de mult interessates, noi publica it
in un duesim edition un poc abreviat.

Ante li aparition de Occidental, un lingue international natural ne
incontrat mult simpaties e apoy pro que null sistema *havet sat
regularitá*.

It es ver que li númere de exceptiones in li projectes presentat ante
Occidental esset vermen tro grand e noi comprende un poc li resistentie
del partisanes de Esperanto-Ido. Li sistema, quel, ante 1922 aproximat
se max bon al solution naturalistic del lingue international es certmen
Idiom Neutral, lingue surtit del laboras del ingeniero russ Rosenberger
morit in 1918.

Idiom Neutral esset sovente recenset del Idistes, specialmen in lor
revúe «Progreso», e li ductor Idistic, Dr Couturat, sovente monstrat su
simpatie al projecte «neutralistic», ma li grand reprocha, quel il
sempre fat a it, esset su ínregularitás. Rosenberger ne hat soluet li
deverbal derivation in un maniere satisfant. In 1908, pos mult
discussiones con su colaboratores, Rosenberger adoptet li sequent
derivation:

Un sol infinitive per -er; ex: am-er, ma li sufixes -ion, -iv, -or,
-ory, -ur ne es adjuntet al verbal radicas ma a radicas special, nominat
supune, e derivat del unesimes per li sufixe -at. Ex.: am-er, am-at-or;
konyug-er, kon-yuj-at-ion.

Ma Rosenberger esset obligat adopter 81 verbes con ínregulari *special
radicas*,,les Couturat publicat li liste in «Progreso» I, (p. 308) de
1908. Noi cita ti liste complet in sequent.



ag-er -- act

aper-er -- apert

aquir-er -- aquisit

audi-er -- audit

(oc-) cad-er -- cas

capt-er -- capt

cav-er -- caut

(ac-, con-, pro-, pro) ced-er -- cess

(re-)cens-er -- cens

(con-, ex-, in-)

clud-er -- clus

colid-er -- colis

combust-er -- combust

coness-er -- coness

covr-er -- covert

(con-, ex-, oc-, re-)

curr-er -- curs

(dis-, per-) cut-er -- cuss

dic-er -- dict

diger-er -- digest

(ab-con-, de-, in-)

duc-er -- duct

exit-er -- edit

execut-er -- execut

fac-er -- fact

(de-, of-) fend-er -- fens

(de-) fini-er -- finit

(re-) flect-er -- flex

(de-, re-) frang-er -- fract

(con, dif-) fund-er -- fus

interpunct-er -- interpunct

intu-er -- intuit

invent-er -- invent

(col-, se-) lect-er -- lect

les-er -- les

(al-) lud-er -- lus

(com-, de-, e-, per-)

mitt-er -- miss

mix-er -- mixt

(re-) mord-er -- mors

mor-er -- mort

(com-, e-) mov-er -- mot

nasc-er -- nat

offr-er -- offert



(ap-, dis-) par-er -- parit

(com-) pat-er -- pass

(ex-, im-, re-)

pell-er -- puls

pend-er -- pens

percept-er -- percept

(re-) pet-er -- petit

(ex-) plod-er -- plos

(com-, dis-, ex-, pro-) pon-er -- posit

pot-er -- poss(-ibil)

(com-) prend-er -- prens

(com-, de-, im-, op-, re-, sub-) prim-er -- press

proteg-er -- protect

redig-er -- redact

(co-) respond-er -- respons

rid-er -- ris

(co-, di-, e-) rig-er -- rect

(ab-, co-, inter-)

rump-er -- rupt

(a-, de-) scend-er -- scens

(con-, in-, sub-)

scrib-er -- script

(ob-, pos-) sed-er -- sess

(con-) sent-er -- sens

(ab-, re-) solv-er -- solut

(ab-, re-) sorb-er -- sorpt

(con-, in-, re-, sub-)stitu-er -- stitut

(per-) suad-er -- suas

sugger-er -- suggestn

sut-er -- sut

(con-) tang-er -- tact

(at-, ex-, pre-)

tend-er -- tens

(dis-, ex-) tingu-er -- tinct

tond-er -- tons

tord-er -- tors

(con-, dis-) tribu-er -- tribut

tut-er -- tut

(e-, in-) vad-er -- vas

(ad-, con-, de-) ven-er -- vent

(con-, di-) verg-er -- vers

(con-, e-) vert-er -- vers

(pre-, pro-, re-, di-) vid-er -- vis

(con-) vinc-er -- vict

Ti 81 verbes, quel genite mult altri verbes derivat, havet dunc, in
Idiom Neutral reformed, du radicas, quo esset tam plu genant que ili es
inter li max usat verbes. Tal esset, in 1908 li situation del scol
naturalistic del lingue international. Li max bon combinat sistema ne
posset obtener li naturalitá sin admisser 81 verbes ínregulari e un
ancor plu grand númere de verbes derivat. It es interessant nu vider
qualmen Occidental ha soluet li problema, qualmen de Wahl ha *reductet* ti
liste de circa 200 verbes til li presc complet regularitá.

Examinante atentivmen li supra liste, on constata in prim que li verbes
de quel li radicale fini per d, o r transforma ti lítteres a s in li
supine. Ex.: cad-er, clud-er, colid-er, respond-er, ced-er (c.: 2 S). To
fa ja plu quam 20 verbes (con mult altri composites) quel es regularisat
per li *duesim* regular de Wahl.

Por li pluparte del altri verbes, on posse constatar que li radica resta
li sam in li supine. Ex.: capt-er, conoss-er, combust-er, etc. Ti verbes
es regularisat per li *triesim* regul de Wahl.

Inter li 50 verbes restant, pluri posse esser regularisat si on da a ili
un altri finale al infinitive: -ir o -uer, a quel on adjunte un t por
haver li supine, conformmen al *unesim* regul de Wahl. Talmen, audi-r,
fini-r, peti-r, etc., da regularimen: audi-t-ion, audi-t-or, audi-tiv,
etc.




Li pluparte del restantes es in lor torne regularisat per un medie
ingeniosi usat ja de Julius Lott in su Mundo-Lingue publicat ante 1900
(ad-ver sub
li influentie de De Wahl), *per prender li supine anc quam
infinitive*, secun li exemple del lingue anglesi. Vice li du radicas:
digerer e li supine digest, ager e act, discuter e discuss, primer e
press, suggerer e suggest, etc., on adopte solmen li duesim, anc por li
infinitive. Ti procede ne es ínnatural pro que anglesi, li max expandet
lingue national, have anc li infinitives: to digest, to act, to discuss,
to press, to suggest, etc.

Poy, nequo impedi extender ti solution a altri verbes restant, con
duplic radicas quam: miss-er, aquisit-er, vict-er, fus-er, puls-er, etc.

Finalmen it resta un *residu* de circa 6-7 verbes, quel on posse
nominar ínregularisabil (venir, vent, mover, mot, etc.), residu quel va
sempre escapar de regules mem tre complicat. Ti quelc verbes posse esser
aprendet in quelc minutes, dunc ne va diminuer li facilitá de aprension
del lingue. Plu bon es haver 6 exceptiones quam 81 del Idiom Neutral.

Concernent li derivation verbal, li interlinguistes havet in 1908 bon
motives por refusar li solution ancor ínperfect del lingue international
*natural*. Hodie ti motives *ne plu existe* pro que De Wahl ha
regularisat li quasi totalité del duplic verbes de Idiom Neutral.

_Ric Berger_




## Li fundamental vocabularium ha in fine aparit

Pro superchargeation de labores e li translocation del Institute
Occidental, li multiplication de ti ovre esset tant retardat que mult
coidealistes desesperat pri su possibil complet publication. Li formate
es ti de Cosmoglotta B, 7 cadernes, con 174 págines. Su precie es Fr 3.60
sviss in cadernes ne ligat e Fr 6.— sviss solidmen ligat. Pro que ti
lexico posse haver mancas, noi peti omni coidealistes, quel utilisa it,
benevoler inviar nos lor remarcas o corectiones. Con anticipat mersí!

Institute Occidental, Cheseaux s/ Lausanne (Svissia).


## Voce de Praha

Li oficial organe de nor tchec amicos es inviat a mult extran
coidealistes, quel ne posse omnes payar directmen al administration. Li
Institute Occidental de Cheseaux s/ Lausanne, Svissia oferta a ti
coidealistes li possibilitá transferter li valore de ti abonnament, it
es Fr. 3.20 (= 8 response-cupones). Tis, quel paya per response-cupones
deve inviar les directmen al Administration de Voce de Praha, Sr. J.
Podobsky, ROVENSKO pod Roskami, Tchecoslovacia.

Ne oblivia auxiliar nor tchec coidealistes per abonnar strax lor organe.



****

Redaction e administration de Cosmoglotta: Fred Lagnel, Cheseaux sur
Lausanne. Chef-Redactor: Ric Berger, prof., MORGES, (Svissia)

****




## Opiniones

Til hodie noi publica presc sempre, de nor colaboratores, opiniones
favorabil a IALA. Li ínpartialitá, tamen, fortia nos citar conclusiones
nettimen contrari. Noi just recive, por exemple, un lettre de un
coidealist de Bordeaux, ex quel noi cita un passage quel confirma li
conclusion del principal articul de ti numeró. It existe, in facte, un
fort oposition al tendentie basar li L.I. *exclusivmen* sur li lingues
romanic, e sur lor ínregularitás, quam lor duplic radicas verbal.

Li autor de ti lettre es un del rari interlinguistes quel assistet li
congresse del linguistes de ho-estive in Paris, congresse in quel esset
exposit in li unesim vezes li resultates del labores de IALA.

____

Yo constata que li lingue de IALA va esser exclusivmen roman, e ti sol
punctu, it sembla me, vell suficer far it ínapt quam L.I. In-plu, sin li
minim plausibil motive, on incontra in it desfacilitás quam «dificile»
apu «facil» quo lassa suposir que null efortie vers li regularitá ha
esset provat, specialmen in li verbes (E yo expecta trovar «corriger»
apu «correction»).

It esset tre ínutil a IALA laborar tam long témpor por presentar un
lingue inferiori a Occidental.

Por ti rasones, yo crede ni desirabil, ni possibil li adhesion del
movement occidentalistic a ti de IALA.

signat: R. Lovitch, Bordeaux
____


## Rectification

In mi articul «Genese de un lexico» (Cosmoglotta Junio 1948, p. 54) yo aludet
a un lexico de Sjöstedt. Yo naturalmen intentet referer al Svensk
Occidental Ordboek de Berggren-Blomé-Sköld, e peti nor excellent sved
coidealistes pardonar si in li hasta de scrition yo confuset un
colaborator con li responsabil editores.   I. Federn, London.

APELLE

Sr J. Roux, instructor in Coulen (Deux Sèvres) FRANCIA, apella omni
colegos professores e instructores por constituer un Union Pedagogic
International, de quel li organe va esser provisorimen li Bulletine
Pedagogic International, editet de du Instructores francesi. Li
corespondentie international scolari va demonstrar li practic utilitá de
Occidental.

Pro que Sr. Roux recivet textus infantin de Extrana, il vicea li titul
de Canalettes del Palude in «Jurnale scolari international», editet in
Occidental, con eventualmen spacie por traductiones, e textus in francesi.

Adhesiones e demandes de information posse esser adressat a Sr. Roux.



Noi recomanda a omni nor corespondentes adjunter *sempre* lor actual
adresse sur omni lor lettres, nam noi ne have témpor por serchar in it
anteriori lettres.




# Cosmoglotta A 142 (dec 1948)

OFICIAL ORGANE DEL OCCIDENTAL-UNION

Nr 142 A

DECEMBRE 1948

ALICE MORRIS PIONERA del L.I.

FOLKLORE MUSICAL

Del 13-18 sept. 1948 evenit in Basel li 1-im assemblé general del
International Folk Music Council, to es un assemblé del interessates pri
folklore musical e de dansa ex li tot munde. Pro que yo ne havet ocasion
participar al tot congresse, yo posse solmen relater pri li impression
de quelc selectet discurses, e precipue pri li organisation concernent
linguistica.

Li congresse esset presidet del professor Dr Antoine -- Elysée Cherbuliez
(Zürich). Sr. Paul Lorenzen (Arnum, Danmark) actet quam vice-presidente.
Miss Maud Karpeles (London) functionat quam secretariessa honorari.

Un del max important oficies esset ti de interpretator: quam tal actet
senioretta Gabrielle Hohenemser de Zürich. Li interpretation del
discurses (anglesi, francesi o german) self ne esset necessi pro que
resumas in anglesi e francesi esset distribuet. Ma por li votas del
discussiones li labor interpretatori devenit necessi. Al observante it
semblat que malgré li alt nivelle del contenete de un discurse it esset
sovente penibil audir li presc íncomprensibil anglesi de un referent de
altri nationalitá. Quant plu facil it vell har esset por omnes, far li
discurses sive in lor propri lingue, si ti ci esset francesi, anglesi o
german, sive in Occidental. In ti casus referates en F.A.G., un resuma in Occidental
vell har suficet al non-adeptes del respectiv lingues national. In li
casus de nordic (norvegian, sved, finnic), hungarian, e turc lingues,
Occidental vell har esset li unic bon metode si li referente ne
mastrisat perfectimen anglesi, francesi o german.

Un del problemas quel vell har interessat me max fortmen, ma al
discussion de quel yo ne esset present, esset ti del creation de un
«Canzonarium international». Ma por vendir un colection de canzones
scrit in dialectes it va esser necessi adjunter a it li version in li
lingue national corespondent. Talmen fat François Wilhelm con su
colection «Vieilles chansons alsaciennes». U it esset possibil, il dat
un version metric, dunc cantabil con li sam melodie quam li alemanic
originale; u it ne esset possibil, il dat un version litteral. Li ultim
metode ha esset aplicat in li colection «Villotte e canti popolari
friulani, a cura della Società filologica friulana G.I. Ascoli», in
quel on da simplicmen un litteral version o explication del textu
friulan. Nu! lass nos questionar quo va esser li consequentie por un
colection ne de un sol dialecte, ma de canzones in omni possibil lingues
del munde? Yo proposi que a chascun canzon on adjunte in Occidental sive un
version metric, it es cantabil con li sam melodie, sive un version
litteral. In certi casus, ad saver quande existe ja versiones in altri
lingues, ma versiones de alt formal nivelle, on posse adjunter les anc,
ma sin omisser ti in Occidental.

Li proxim reunion deve evenir in 1949, in Roma. Secun mi opinion, noi
deve colaborar al preparation in li sense que noi recomanda Occidental quam
principal lingue de discussion e de resuma, e que noi oferta nor
servicies.

Dr Nidecker (Basel).




## Homogenitá in li lingue international

Du principies es in oposition in li conception naturalistic del L.I.:
*Li maximum de internationalitá*, quel postula li admission de radicas
de qualcunc gruppe etnic, si solmen it es li max expandet, e li
*homogenitá*, quel restricte ti selection a un sol gruppe de lingues,
presc sempre li sud-romanic lingues (italian, hispan, portugalesi).

Ti oposition ne havet importantie in li sistemas artificial, o
semi-artificial composit de paroles inventet o deformat. In li sistemas
naturalistic, in contrari, li autores es plazzat avan ti problema: esque
on deve prender li max expandet parol o esque, li internationalitá
ductente in li *pluparte del casus* al adoption del paroles romanic,
it ne es plu simplic sacrificar completmen li lingues germanic, e mem
anglesi, creante un lingue 100% romanic por haver un *unitá de stil*.

Esperanto, Ido, Occidental e Novial, quam on save, adoptet li unesim
solution, ma IALA, sequet de 2 o 3 recent autores, in contrari revendica
li *homogenitá romanic*. Inter ti autores noi cita specialmen Sr.
Campos Lima, de Lisbona, quel just invia nos li «Explicacion
preliminar» del grammatica de un nov L.I., de quel li nómine sembla
esser simplicmen INTERNACIONAL.

In ti «Explicacion», li autor da un brevi historie del L.I., e critica
li precedent projectes, includet, naturalmen, ... Occidental, per
argumentes a quel noi va responder. To va esser un ocasion examinar ti
question del homogenitá romanic, quel trova, desde 10 annus, apostoles
tam plu activ que IALA sembla confirmar lor vise-punctu. Per ti prefacie
noi mem aprende que li «Naturalitate integrale» romanic, in realitá,
ne es un invention de Sr. Schild, ma que ja in 1941, Sr Lima intrat in
corespondentie con un amico danesi, Hans Henning Orberg, quel comunicat
le su tentative utilisar li lingues neo-latin quam base de un projecte
de L.I. a quel il dat li nómine de «Neolatino». E li projecte de Sr.
Orberg esset presc identic a ti de Sr. Lima.


### Tardiv convictiones

Sr. Campos Lima esset, in 1938-1939 colaborator de «Novialiste», li
morit organe de Novial, e membre de L.J.N. (Lingue-jurie del
Novialistes), quel provat, in cooperration con Per Ahlberg (Svedia),
Ahlstedt (Svedia), Dibelius (Germania) e August Tass (Estonia),
ameliorar Novial in li direction de un plu accentuat tendentie
neo-latin.

On memora que Jespersen hat creat su Novial in 1928, in oposition al
«tro grand naturalitá» de Occidental. A tis, quel ha pervivet ti
epoca, durante quel noi, Occidentalistes, defendet ti naturalitá contra
li semi-artificialitá regressiv de Novial, it es un agreabil surprise
vider que li anteyan auxiliatores de Jespersen ha devenit convictet e
integral partisanes del naturalitá!



It es curiosi constatar que just li interlinguistes quel flirtat til
ante curt témpor con Esperanto (Ex. Sr. Schild) o con Novial (Sr Lima),
durante que li Occidentalistes esset sol por defender li naturalitá,
institute se hodie li championes de ti naturalitá contra nos! Noi
remarca mem que Sr. Lima, quam Sr Schild, concentra su foy
sur...Occidental e ne sur Esperanto, quel tamen resta li grand
obstructor a ti naturalitá.


### Enigmatic amputationes

Hante nu resolutmen traversat li Rubicon, Sr Lima declara in su lingue
«Internacional»:

____
Occidental, per sua excessiva preocupacion de simplificar los
vocabulos neo-latinos, ha amputato uno numero considerabil de eles, per
manera a render unos irrecognoscibiles e a ferir, con los altros, la
sensibilitate de los neo-latinos.
____

Noi pensat in prim que Sr. Lima confuset Occidental e Esperanto! Ma no. Li textu
es clar! Nu, por saver quel vocabules Occidental ha «amputat» noi comparat
li 32 págines scrit in Internacional con li textu paralel in Occidental,
ma regretabilmen noi ne trovat un sol! In li absentie de alminu quelc
exemples de «amputates» noi es in jure dir que Sr Lima ha imaginat un
*ínexistent defecte* solmen por li beson de su propaganda. Si forsan
Sr. Lima qualifica quam «amputation» li finale -men del adverbies, noi
deve far remarcar que provenzal, lingue romanic de Sud-Francia, e tam
natural quam italian o hispan, have just ti finale -men e ne -mente.

Esque forsan Sr. Lima alude li latin finale -itate «amputat» a itá in
Occidental? Ma italian di -ità, francesi -ité, e anglesi -ity. Li facte que li
plen finale latin ha evoluet tra li secules vers un acurtat forme in li
lingues national es, noi pensa, un facte scientic e natural a egardar e
ne deve esser ignorat in li construction de un L.I.

Concernent ti punctu, Sr Matejka, un bon conossor del lingues
sud-romanic, remarca: «To, quo Sr Lima qualifica quam «amputaciones»
es un normal processu evolutional quel manifesta se in omni lingues
modern, e in su forme max extrem e max radical just in li lingues
portugalesi. Ples comparar: povo (L populus), só (solus), dór (dolor),
pá (pala), moeda (moneta), pôr (ponere), vir (venire) etc. Mem li parol
«portuguez» es un contraction del plen forme «portugalez» quel noi
trova ancor in Montaigne sub li ortografie «Les Portugalois». Dunc ci
it es Occidental quel ha conservat li forme original, durante que Sr
Lima prende li forme amputat.»

Noi es finalmen fortiat suposir que li «amputationes» reprochat a Occidental
consiste simplicmen in... li supression del terminationes del plurale e
del génere grammatical in li articules e in li adjectives. Il self
confesse it quande il di que Occidental ha supresset «tota la structura
gramatical de las linguas romanicas e amputata los proprios vocabulos
naturales sub lo pretexto de la simplicitate sine obtener mais que una
defiguracion de los belos, nobiles (red.: sic!) e sonoros vocabulos
latinos».




Sub li emfase e li exageration de ti long frase on decela que Occidental es
culpabil
har evitat li tedant, ínutil e repetit -s final de hispan in su
adjectives e articules.

Noi fa memorar a Sr. Lima que li «simplicitá» ne es un «pretexto» ma
un necessitá índispensabil in un L.I., sin quo it vell esser plu logic
adopter un lingue *national* quel es natural 100% con li avantage
esser ja li lingue parlat de milliones de homes. Ma si on considera que
un L.I. es fat por omni popules havent *international relationes*,
tande li simplicitá de structura deveni plu avantageosi por *omni*
popules quam li mantention del ínutil finales de hispan, mem si on
qualifica les quam «nobil».

Omni instructores e professores, quel doce francesi a scoleros de lingue
francesi save ja quam long e penibil eforties es necessi por obtener que
ili acorda sempre e sin erra li adjectives e participies passat con li
nómine e li subjecte del frases. Quande scoleros in li tot munde va
dever submisser se a ti regul in un L.I., to va far un bell festa del
erras ortografic!

In funde, ti plurales e ti génere grammatical, postulat de nor
confratres de Sud-Europa, coresponde sat bon al acusative quel li
Esperantistes, e specialmen li esperantistes german, ne vole abandonar
pro que ili es acustomat a it.

Li sol exemple de «desfiguracion» de vocabules latin in Occidental, dat
finalmen de Sr. Lima, veni de un vise-punctu purmen nationalistic. Si
adverbies quam timidamente, bonamente, definitivamente, etc., sembla plu
natural al sud-romanicos, in revancha ili sona pesant e presc tro
emfatic a Franceses. It sufice leer vocosimen un págine del textu de Sr.
Lima, con su numerosi -mente, por comprender to. Li corespondent
adverbies de Occidental timidmen, bonmen, definitivmen es plu proxim al tempo
de parlada francesi, in quel, quam on save, li -e- medial e li -t final
del adverbies ne es pronunciat.

It ne existe seriosi rasones por aproximar li L.I. plu a hispan quam a
francesi, lingue romanic de quel li rol es enorm in li relationes
international. In realitá, ambi solutiones -men e -mente es egalmen
justificabil del vise-punctu del naturalitá.


### Li brevitá in li lingue international

Por judicar con equitá, on deve escutar omni voces. Un del unesim
pioneros del L.I. natural, Dr Molenaar de Germania, have, pri li longore
del paroles international, just li opinion contrari a ti de Sr. Lima. In
su projecte Universal, quel «Progreso», sub li direction de Couturat de
1908 a 1914, e poy Cosmoglotta, sovente mentionat, Dr. Molenaar tende
sempre acurtar li paroles international. Ti autor bombarda nos con
prospectes pruvante que su Universal (quel il ha finalmen abreviat a
Unial por monstrar li bon exemple del curtitá) es superiori a Occidental pro
que it es plu curt de... 21% (o 22%, noi ne plu save!). E ti
ínadmissibil longore del paroles es denunciat de sr Molenaar, secun su
propri expression, quam un «pecca mortal» de Occidental!




Noi suggeste a Sr. Lima e a Dr. Molenaar entender unaltru pri lor
*criticas oposit*, e solmen poy liverar li resultates de lor
deliberationes, por que noi
mey finalmen saver sur quel pede noi deve dansar, nam nequó es plu
íncomfortabil quam esser traet in du directiones contrari in sam témpor!


### Li lingue del negros íncult!

Sempre parlante pri Novial e Occidental, Sr Lima continua talmen:

____
Suos autores, como nordicos, non han previsto quanta reluctancia
qualcunque neo-latino haberia pro adoptar como auxiliar una lingua con
tota la aparencia de esser una lingua romanica parlata incorrectamente
per negros incultos.
____

Argument dangerosi, quel posse esser directet contra omni lingues
constructet naturalistic, e in prim loc al idioma self de Sr. Lima. Noi
ha submisset un textu de «Internacional» a un hispano quel exclamat:
«Ma to es horribil. Qui havet li audacie talmen defigurar mi bell
lingue hispan!»

In realitá, plu li L.I. simila un lingue national simplificat, plu it fa
li impression esser ti lingue parlat «incorrectamente». In contrari,
quande it contene paroles prendet a pluri gruppes etnic, *li letor es
talmen avertit que it acte se pri un lingue voluntarimen constructet*,
destinat ne solmen al conationales, ma a *omni* popules. Sr. Lima ci
parla quam tis quel ancor nequande propagat, e ne conosse li reactiones
del publica.


### Fals acusation contra occidental

Poy Sr Lima veni con altri critica:

____
Loi mais (= plu. Esque omni Franceses ne va confuser ti parol con lor
«mais» = «ma») curioso é que los proprios occidentalistes non perden
niuna oportunitate pro proclamar que suo vocabulario non é
exclusivamente latino. Esso obedece a altro preconcepto
interlinguistico, que proviene de los remotos tempos e persiste ancora:
lo de que la L.I. debe esser formata per una equitativa contribucion de
totas las linguas!
____

Tre jolli, ti filipica quel vole far creder que Occidental es un specie de
mixtura composit de paroles in egal quantité de omni lingues del munde.
Ma, traductente in Occidental li tot págine 10 u it estala se, noi constata con
surprise que *omni paroles Occidental es romanic*, exactimen quam tis de Sr
Lima! Li diferentie essential, ancor un vez, jace in li grammatica, in
li facte que Sr. Lima conserva li grammatical génere, li acorde del
adjectives e del articul in númere e génere, complicationes quel *ne
auxilia* li comprension e quel ne existe in li max expandet del lingues
natural, it es anglesi, contra li hegemonie de quel un L.I. constructet
va dever luctar seriosimen.

Si noi considera li sequent frase in «Internacional»: «Ma restan las
linguas neo-latinas, que son las mais ricas de vocabulos
internacionales», noi constata que su traduction in Occidental: «Ma resta li
lingues neo-latin, quel es li max rich de vocabules international», es
in facte ne minu natural pro que it coresponde plu bon a anglesi, e in
audition a francesi. It es mem plu eufonic por omnes, pro que it es
desembarassat del numerosi s, dunc plu levi, plu curt sin esser minu
comprensibil.




### Nov nationalisme

Ma noi comprende tre bon ti vise-punctu nationalistic: Li defensores del
integral naturalitá nominal *natural* solmen to, quo es
hispano-portugalesi, quam si li lingue international vell esser destinat
solmen al peninsul iberic e a Sud-America! Li alfabete de Sr. Lima
contene mem li líttere ç, existent solmen in portugalesi, e in francesi,
ex li tot munde. Qualmen va dunc far li printerías del altri nationes?

Sub li etiquette de «lingue international» on vole propagar un hispan
apen simplificat. In ti casu li Basic English es plenmen justificat che
li nationalistes anglesi, nam it es anc un national lingue simplificat,
e mem ancor plu *natural* e *homogen* quam li «internacional» de
Sr. Lima por li hispanos.


### Purisme ínrealisabil

Li homogenitá es certimen desirabil por obtener li *stil*, ma noi ne
vide pro quo *on vell postular it in plu grand extension quam in li
lingues national self*. Anglesi, por exemple, es un combination de
paroles romanic e germanic. Esque on posse acusar it ne haver stil? In
omni casu noi ne consilia exposir ti teorie al anglo-americanes!

Mem in li lingues in aparentie homogen quam li lingues romanic, includet
francesi, on trova un grand númere de términos germanic quam li
sequentes:

Colores: blu, brun, gris. Términos militari: guerre, baniere, darde,
guatar, marchale, senechale, obus, sabre, halte... Punctus cardinal:
nord, west, sud. Divers dominias: crampon, gante, chambellan, gage,
caleche, cochemare, zinc. Orígine anglesi: club, comforte, dock, jurie,
pamflete, rail, verdicte. Orígine arab e oriental: alcohol, algebra,
admirale, azur, café, ciffre, divan, gazelle, giraffe, magazine,
magazine, mesquin, orange, sultan, bambú, brahmane, casoar, té. De
America: cacáo, colibrí, jaguar, uragane, piroga, tapioca, cautchuc,
condor.

E omni *paroles grec*, tam abundant in li romanic lingues e de quel li
presentie es sovente decelat del lítteres th, ph, y, sin parlar pri li
ínnumerabil composites e derivates format per li prefixes amphi-, anti-,
para-, peri-, pro-, sin-, etc., e li sufixes -ose, -ite.

On save que grec esset, por li latinos, un lingue tam extran, quam hodie
german por li romanicos. Nu, esque li principie del homogenitá ne
postula que on purifica li neo-latines de ti infiltrationes grec, extran
al genie latin? Si on accepta li combination de du lingues tam diferent,
noi ne comprende pro quo on ne posse acceptar li sam libertá por
combinationes inter romanic e germanic elementes.




It existe mem in li vocabularium international casus curiosi in quel
grec e latin elementes es suldat por formar nov paroles de queles li
heterogenitá ne plu es perceptet, por exemple milli+metre, centi+metre,
deci+metre, quel es demí-latin e demí-grec; solmen decametre es homogen,
nam it es format de du grec paroles; ma miriametre secun ti exemple es
fals: it deve esser *miriometre*, quam termometre. Omni ti barbarismes
ne plu es sentit hodie pro que noi es acustomat
a ili pos apen un secul. Esque it ne va esser lu sam por li paroles
international de orígine germanic o oriental in un lingue constructet?
Si on expulse les on va dever refar un parte del vocabularium
international, creante nov paroles artificial por vicear li índesirabil
expulsetes. Per to on vell cader de Charibde in Scylla!

Noi nota que Sr Lima self, in su discurse anti-germanic, usa li
expression «nordico». Or, nord es un parol alt-german! Por esser
consequent con su propri principies il vell dever dir «septentrional».
Ad-plu, li parol german ci es acollat al romanic sufixe -ic, de quo
resulta un hibride quel li delicat «sensibilitate» de Sr. Lima vell
dever logicmen abominar!

«Vu scri rectmen,» respondet un vez de Wahl a un partisane del
exclusivisme romanic, «que german contene un grandissim stock de latin
paroles. Esque vu save que omni romanic lingues contene presc sam mult
germanic, grec, arabic, hebreic, etc., paroles? Pro quo dunc li modern
latin Occidental ne posse contener anc 3 1/2% de germanic paroles, si ili es
international o plu comod quam tis de orígine latin?»

Ti sam question noi adressa hodie al championes del homogenitá romanic.

Occidental have in facte un litt proportion de paroles ne-romanic, e
probabilmen ne plu quam hispan self, ma proclamar, quam fa Sr. Lima, que
ti lingue es un mixtura de diferent fontes es un risibil exageration.


### Contra IALA

Li variante proposit de IALA (Interlingua) havent li sam base romanic
quam Int/al, noi expectat que Sr Lima vell alminu aprobar calidmen ti
nov lingue creat in New-York. Oh vé! Desilusion complet! Sr Lima mette
li 4 variantes de IALA in li sam sac quam Occidental! Comparante les con li
lingues sud-romanic, il scri:

____
Manca a essas quatro variantes lo genero gramatical e la plena
conjugacion de lor verbos, con las respectivas formas personales, de usa
currente in esses idiomas.
____

Li dilemma es clar: O vu include in vor L.I. li vocabules e li
complicationes grammatical hispan con «la plena conjugacion de los
verbos», o noi refusa vor lingue pro que it ne es sat natural por
hispanes-portugales.

Suposiente que li Franceses, o li Angleses, o li Germanes vell postular,
in li L.I., li introduction de solmen li quart del demí del desfacilitás
national quel Sr Lima vole introducter quam hispano-portugalese, noi ne
vell vider qualmen un idioma international vell nascer e mem intrar in
li dominia de lu possibil. Li problema vell tande similar ti del
quadratura del circul!

On vide que li colaboration por li construction de un idioma de
intercomprension inter li popules es viceat de un nationalisme
íntransigent.

Felicimen IALA ne have li sam conception del problema, e ancor plu
felicimen li munde ne va hesitar inter li conception de IALA e ti de Sr
Lima.

It es regretabil que li nationalisme intra li dominia del L.I., quel,
til hodie, semblat har escapat ex ti dangerosi maladie quel ha invenenat
nor povri munde.

_Ric Berger_




## Dr Homolka

Dr Hans Homolka, de Wien, esset, durante pluri annus, li max desfacil
annus por nor movement, li presidente del Occidental-Union quel il
directet con distintion e autoritá.

Ante un annu il scrit nos: (Noi lassa le parlar).

____
Li ultim exchange de comunicationes inter nos esset vor telegramma de
marte 1938, in quel vu questionat me esque yo vell ear a la Haye por
partiprender al conferentie de I.A.L.A., e mi curt response negativ,
quel neplu esset sequet de un lettre explicativ. Vu certmen hat divinat
li cause, ma vu ne posse saver quo facticmen evenit. Ínmediatmen pos li
venida de Hitler yo havet li «honore», quam presidente de un
organisation international, esser vigilat del Gestapo, quel interrogat
me plurivez e perquisitet mi hem, confiscante un grand parte de mi
corespondentie e de mi interlinguistic materiale.

Poy yo neplu posset scrir a extrania; yo riscat solmen un lettre a E.
de Wahl, in quel yo camuflat mi opression per general frases pri li
evenimentes... Desde ti témpor 9 annus ha passat, presc un decennie
perdit por mi labores in li campe interlinguistic, un afere quel havet
mi tot passion. In hiverne 1938 yo presc morit pro un grav
tromboflebite, e strax pos mi sanation, yo devet comensar un ver vive de
migration, in li curse de quel yo laborat 1 1/2 annu in Berlin.

Desde autune 1944 til li just passat semanes yo esset denov malad,
jacet pluri vezes in sanatorias e in present yo senti me demí-san,
talmen que yo posse recomensar mi corespondentie international.
____

Salutante li devoet pionero del L.I., noi opine interpretar li pensas de
omnes desirante a Dr Homolka retrovar su complet sanitá, e continuar
laborar por su bell ideale quel es anc li nor.

_R. Bg._





Quo consola nos del nigritá del future es li leges eterni de jure e de
veritá quel subsiste e quel mem li max potent ne posse violar
ínfinitmen. Tost o tard li veritá triumfa.   Hilty, legislator sviss

Un chinesi Mandarino assiste un ball in Europa. Vidente quelc dansatores
essuyar li sudore quel perlea sur lor fronte, li mandarino di al
hóspeda:




-- Esque vu ne posse far ti penibil labor per vor domesticos?

Un colonel comensat quam seque li lecion de geografie militari: «Li
Alpes es ti montanias, u li montes ascende til li altore del max alt
cúlmines, ma ne plu alt.»




## Edouard Mayor

Li 22 octobre esset interrat in Echallens s/ Lausanne, in li etá de 46
annus, Edouard Mayor, presidente del Sviss Association por Occidental.
Menaciat desde ho-verne de tuberculose il devet transportar se a Leysin,
ma ínfelicimen su sanitá ne ameliorat se, e pos un grav operation il
morit brusquimen de un hemoragie.

In Edouard Mayor noi perdi un auxiliator extraordinarimen devoet, un
altruist sempre pret dar un servicie. Il esset desde quelc annus
adherent de Ido quande, in 1928, li gruppe romand idistic, con li
aprobation de E. Mayor self, decidet converter se a Occidental. Durante
20 annus, malgré su multiplic activitás filantropic e su profession (il
esset chef de buró in li Companie de assecurantie «La Suisse» in
Lausanne) il acceptat ancor li presidentie del S.A.P.O. e li functiones
de expeditor de nor revúe.

Ancor ho-verne il presidet in Bern li reunion de nor association con un
remarcabil distintion.

Li chef-redactor de Cosmoglotta, acompaniat del Director del Centra-Oficie,
assistet li funeral cultu in li eclesia de Echallens e, in li nómine del
Occidental-Union, fat un public e ultim adío a nor amico, quel va restar, in
nor memorie, quam un del prim pioneros del lingue international natural.


## Giuseppe Bevilacqua

Giuseppe Bevilacquea, doctor de biosofie, ha dedicat presc su tot vive
al interlinguistic problema.

Esperanto, Ido, Latino sine Flexione e Mundilinguo (México) ne esset,
secun su opinion, li idealic solution; pro to, in 1938, il adheret a
Occidental. Li Esperantistes e li ductores de Latino sine Flexione ataccat li activitá
de nor pionero, quel tre brilliantmen e victoriosmen respondet al
adversarios. Il esset in tre cordial corespondentie con nor mastro E. de
Wahl e altri coidealistes. In su international revúe ITALIA FILATELICA
il dedicat pluri págines a Occidental. Durante li guerre il havet su dom presc
destructet, ma to ne impedit su labor pri li Vocabularium Italian-Occidental
Occidental-Italian. Il composit li Cursu de Occidental per corespondentie e li Istituto
Poliglotta de Roma selectet le quam instructor de ti cursu.




## Misterie del fare de Eilean Mor

Misterie ancor ínexplicat. Mult garderos ha succedet se, desde ti
evenimentes, sur ti loc, ma nequande ili remarcat alquó strangi, ni
trovat alcun indicies possent ducter a un explication del incidente.


### Li capitan del «Archer» da li alarme

Li fare de Eilean Mor ha esset constructet in li comensa del XIV-im
secul, avan li litorale septentrional de Scotia, sur li max occidental
del insules Flannan. It evenit plurivez, in ti regiones, que naves,
directente se vers Lewis, in li Hebrides, o vers Pentland Firth, hat
ruptet se contra li riffes strax quande ili surtit un poc de lor via.
Tant dangerosi esset li navigation tra li numerosi insules e riffes.

Un nocte, quande li segle-nave con motor «ARCHER» (Arcero), comandat
del capitan Holman passat in li proximitá de Eilean Mor, li pilot
remarcat que li lúmines del fare esset extintet. Li mare hat esset tre
mal li precedent dies. Forsan li tempeste hat damageat li
installationes. Pro to li capitan informat strax li naval autoritás pri
ti facte, strax pos har atinget su portu de destination.

Un foy de 140'000 decalumenes hat talmen desaparit. Felicimen li lune
esset plen e li visibilitá bon. Malgré to it esset necessi haver li
explication del enigma.


### Li abandonat turre

Un inquesta esset strax apertet del Central Servicie de Control del
Fares. On constatat in prim que li garderos installat in Eilean Mor
esset homes in queles on posset haver total fide. Ili esset releat omni
six semanes. Ex li quar garderos in servicie un trovat se absent in
vacantie, talmen que restat tri mannes in li fare.

Certmen li tempeste hat furiat rabiosimen in li region durante quelc
dies, ma it monstrat se que li fare hat functionat sin halta durante ti
periode. Poy li aquas hat calmat se, e tande solmen li foyes del fare
hat extintet se.

Signales lansat per raketes restat sin response. Li autoritás
administrativ decidet pro to inviar quelc homes sur li loc. Li incidente
aparit advere ínversimil. Suposit que un del garderos hat devenit malad
o mem hat morit, it támen restat ancor du homes valid.

Un barca departente de un nave aproximat se e li marineros vocat li
garderos, ma sin reciver response. Un del homes grimpat sur li parete
del fare til un fenestre situat a un altore de 3 m e regardat tra it in
li interiore.

Il videt nequí e audit null bruida. Evidentmen alquó extraordinari hat
evenit. Tande li capitane self del nave intrat in li fare e devet
aconosser que il esset íncapabil soluer li enigma.




### Li ínsoluibil problema

In li interiore del fare, omnicos esset perfectmen in órdine. Li
personal vestimentes del du garderos Ducat e Marshal esset complet, ma
li bottes del triesim gardero Donald Arthur, mancat in li inventarie.
Omni inscritiones regulamentari esset constatabil in li registre, ma ili
stoppat ye li die quel hat sequet li tempeste, indicante ad ultra in ti
date que li tempe hat redevenit bell e que li mare esset calm.

On devet contentar se per suposir que li gardero Arthur hat volet, pro
quelcunc rason, atinger li coste in li barca del fare quel, in facte, ne
esset retrovat. Forsan in dangere naufragear, il hat esset sucursat del
du camarades queles hat perit in ti interprense. Ma alor on ne comprende
pro quo ili ne mem prendet lor bottes lassante li fare.

On anc questionat se esque un del garderos, in un moment de follie, ne
hat mortat su du camarades, por suicidiar se poy. Ma omni to es solmen
hipoteses. Li habitantes del insules, in lor simplicitá, contenta se per
imaginar que li «serpente de mare», surtit del aquas pro il tempeste,
hat captet li 3 garderos. Li misterie resta complet e probabilmen
nequande va esser elucidat.


## Dr MANDERS CRITICAT!

Pos li publication del libre de Sr. Dr. Manders «VIJF KUNSTTALEN», pri
quel COSMOGLOTTA HA LONGMEN PARLAT (vide nr. A 134, B 94 e A 136) noi
recivet pluri lettres de letores e precipue un articul de nor
colaborator austrian, Sr. Blaschke de Wels. Sr. Blaschke reprocha a Dr.
Manders har tacet, in li ultim capitul de su libre, pri cert judicas
desfavorabil a Esperanto e in li sam témpore ne har mentionat omni
factes favorabil a Occidental. Il vide in to un pruva de su partialitá.

Noi submisset ti articul a Dr. Manders quel responde in un long lettre
que il aconosse li ínsuficentie del quaresim capitul de su libre. Il
regreta ti manca quel es debit a circumstanties índependent de su vole.
Pro li guerre il devet contentar se con li quelc libres trovabil in li
bibliotecas nederlandesi, nam it ne esset possibil far venir tales de
Svissia. Adplu li Germanes hat confiscat li colectiones apartenent al
Esperanto-clubes in Nederland. Li Occidental-materiale il posset reciver
solmen mersí a Sr. A.F. Poggenbeek de Rotterdam.

Sr. Manders fa anc remarcar que li criticat quaresim capitul es solmen
un *adjuntion* e que malgré li grav mancas de ti-ci, il ni posset
retardar plu long li dissertation por su doctoratu. Il finalmen declara
que in un eventual duesim edition il va naturalmen completar su libre
secun li informationes e criticas recivet del occidentalistes.

Pos ti explicit aclarationes noi aconosse sin hesitation li absolut bon
fide de Sr. Manders e prende conossentie del expression de su regretes
quel, noi espera, va satisfar Sr. Blaschke quam ili satisfa nos.

Red. de COSMOGLOTTA




## Li PRINCE e li AMORE

Un rey e un reyessa in Polonia havet un filio quel ili altmen amat, e
quel ili decidet misser visitar altri landes, por que il mey augmentar
su conossenties e su experienties e devenir ancor plu habil a unquande
reyer su popul. Ili promesset se obtener tam plu grand avantage del
viage que li prince, benque yun, havet un seriosi natura, a quel mancat
solmen li disposition manjar piscos. In facte, desde su infantie il
sentit desguste de omni animales con squames. To dolet li bon rey e su
reyessa, nam ili self tre apreciat piscos, e lor land havet in
abundantie li max deliciosi piscos del mare, del riveres, fluvies e
lagos.

Por acompaniar li prince in su viage ili electet un yun mann, conosset
pro su prudentie, quietá e suavi caractere. Ante li departe it esset
urgentmen imposit le, si possibil far le manjar piscos, ma precipue
detener le de amore a féminas, exceptet si li objecte de un tal amore
esset de egal rang, ex reyal sangue.

Li prince poy viageat con ti acompaniator, con li beneditiones del bon
rey, del reyessa, del corte e del tot popul, e quande ili, pos un
mar-viage de du dies, debarcat sur foren coste, li unesim ente remarcat
del prince esset un tre bell yun fémina. Pro que ella esset filia solmen
de un simplic nóbilo, li mastro de corte volet impedir li prince serchar
la; ma li mastro de corte savet que li amore es un passion augmentant
just con li impedimentes; il dunc decidet ne oposir se, e mem acompaniat
li prince durante su visita che li nóbilo.

Pos curt témpor li mastro de corte observat que li amore del prince,
benque il ne impedit it, támen augmentat, e pro to decidet anihilar it
per li prudentie. Durante un soaré che li nóbilo il tornat li
conversation al remarcabil decovrition del microscop, fat recentmen, e
havente con su un del tande nov inventet fort microscopes, il petit li
permission metter ti microscop anc sur li lilie-blanc manu de ti yun
dama, poy sur su ancor plu fin guancie, e li prince, vidente tra li
instrument, perceptet que li fin pelle de su amata esset...squamosi!

Li sam véspere li filio del rey manjat piscos.

Ex. «Histories de Amore ex mult landes», de A. Goldschmidt,
trad. in Occidental de H.P. Frodelund (Dania)




## Sensational information: Prof. André Martinet demisse de I.A.L.A.

Prof. André Martinet, director del studies de IALA informa nos que il
demisset de su oficie e que il refusa assumar alquel responsabilitá
concernent li forme del lingue quel va publicar, eventualmen, ti
association.




## Concurse del erras

(Grand image)

It existe in li 17 supra-figuras exactimen 60 erras de dessine. Li
concurrentes deve indicar pos chascun numeró del figuras, *e in
Occidental*, li decelat erras, e inviar lor responses al redaction de
Cosmoglotta in Cheseaux s/ Lausanne, (Svissia), ante li 31 decembre
1948. Li responses exact, con li nómines del ganiantes, va esser
publicat in nor numeró de februar 1949.

Ilustration extraet de «Nor Jurnale» de Lausanne (Svissia)




## Li amputates

In li ultim moment noi recive de Sr Lima, pri quel noi parla in nor
chef-articul, li liste del «amputationes» in Occidental, sur queles il funda
su condamnation de nor lingue. Éxter -men e -itá, pri queles noi ja
respondet, il cita nos li sequent liste (Inter parenteses li parol
*complet*, secun li opinion de Sr Lima): avan (avant), mem (mesmo),
sol (solo), pos (post), ver (vero), tro (trop), tre (tres), u (où),
partu (partout), vu (vous), pri (peri), prim (primo), ancor (ancore,
ancora), ci (ici), nor, vor (nostro, vostro), to (isto, esto).

Nu! on mey remarcar que li paroles tro, tre, u, partú, vu, ancor, prim,
coresponde, in Occidental, just al pronunciation del parol francesi, in quel li
finale es mut. Si on nómina to un «amputation», tande, in li projecte
de Sr Lima, omni paroles per -ion es anc «amputates» por li Italianes,
quel scri e pronuncia -ione con un -e final. Li parol «son» del sam
autor es anc un amputate por li Francese quel scri «sont». On vide que
li argument ducte nos lontan! «Ver» es li ver radica necessi por
ver/itá, ver/it/abil, ver/ificar, ver/ification, «sol» li radica de
sol/itá, sol/it/ari, sol/men. Si li Sud-romanic popules es acustomat a
un finale -o to ne es un rason por imposir it al altri nationalitás (F.
vrai, seul).

Que *tre* coincide con li ciffre italian *tre* ne es un rason
eliminar it del L.I., nam li ver radica por 3 es tri, pro tri/plice,
tri/angul, tri/angulari, trio, etc. Esque un radica tam international
deve esser nu viceat de un italian?

Avan ti dozen de exemples citat in un lingue havent 40000 paroles noi es
in jure qualificar quam risibilmen exagerat li assertion secun quel nor
lingue «ha amputat un númere considerabil (sic!) de paroles neo-latin
per maniere a rendir unes ínreconossibil (vermen!), e a vulnerar con li
altres li sensibilitá del neo-latinos» (Li usat parol «ferir» de Sr
Lima va dupar omni Franceses por queles it significa «frappar»

It es amusant constatar que ti «sensibilitate» de un Portugaleso es
«vulnerat» pro li supression del mut lítteres de paroles francesi! It
sembla nos que noi, quel parla francesi, es plu bon plazzat por sentir e
judicar!

In omni casu noi considera quam regretabil que tal exagerationes trova
se in un brochura quel vole servir li afere del L.I.

_Ric Berger_





Sr Henk Bylsma, director de I.S.L., Merwedekade 132 bis, UTRECHT
Nederland, coresponde pri interlinguistic problemas in Occidental, F, E, D, I, o
altri interlingues; colecte publicationes, manuales, vocabulariums,
revúes, etc de omni interlinguistic sistemas, constructet preter o
present (Eventual contra-don: postmarcas: exlibris,  grafic artes, e
tal.)

Yo prende li libertá far remarcar un litt ínexactitá in Nro 138 ed Cosm:
«Li Oceanic Tempe-Naves» es un condensant version in Occidental de un articul
in anglesi de Sir Nelson Johnson, del Ministerie de aviation anglesi,
articul quel aparit in li semanale The Spectator. Yo petit e recivet li
permission del nominat revúe far publicar mi version in Cosmoglotta.

H. Littlewood (Anglia).




# Cosmoglotta A 143 (jan 1949)

ORGANE del INTERLINGUE «OCCIDENTAL»

Edition A. Nro 143 JANUAR 1949


## In memorie de Edgar de Wahl









Benque li témpores in queles noi vive es plen de mill vúlneres e
chagrines, noi tamen ne es tam obtuset por ne sentir con profund emotion
li extintion de un vermen grand anim. Li trist nova del solitari morte
de Senior de Wahl ha compleet me con luctu e dolore, nam yo ha pervenit,
in li cursu del annus de nor strett e confidentiosi colaboration e
familiar amicitá, venerar le quasi quam patre spiritual.

Li merites de Edgar de Wahl por li scientic exploration del natural
fundamentes del futuri Interlingue es perenni; li descovrition del
coherenties queles sta condensat in li «Regul» quel porta su nómine,
representa un ínsuperabil cúlmine in li tot dominia del interlinguistica
contemporan.

Por omni tis qui efortia se vers un apt lingual medie de
intercomprension universal, li nómine e ovre de Edgar de Wahl va sempre
esser li objecte de grandissim apreciation. A tis qui esset su disciples
e colaboratores apartene li deve continuar li grand ovre in li spíritu
de su grand creator.

Yo condole con omnes qui es aflictet per li decesse de ti ardent e
assidui protagonist por un ideale de homanitá.

Hans Homolka, (Wien, Austria)


## Sviss post-marcas pro juventute

(Tri images de post-marcas)

Tri apreciat del colectioneros, li marcas de Pro Juventute in 1948
representa:

1. li generalo Ulrich Wille, chef del sviss armé durante li guerre
1914-1918.

2. Li digitale con grand flores (Digitalis ambigua Murray). TI flor yelb
have folies crinosi in infra. Li flor self es grand, con corol pictet
con brun interiorimen. Excellent plante decorativ quel ne postula mult
cuidas. It es ad-ver venenosi, nam it contene digitaline quel have li
proprietá alentar li movementes del cordie, abassar li temperatura e
augmentar li secretion salivari.

3. Li rododendron o rose del Alpes es li plante max caracteristic del
Alpes. Li rododendron ferruginosi es li specie amant granite e silici;
it incontra se sur li calce solmen nequande. Su folies es verd obscuri,
brilliant e absolutmen calvi; infra ili es brun ferruinat.

4/.Li lilie del Alpes, nominat paradisie, es vermen li lilie de nor
montes, quam rododendron es li rose de ili, lilie pur e sin macules, plu
elegant, ma plu debil.

F.L.




## Li actual situation interlinguistic

Li bombardamentes e mortationes del grand guerre, con li acompaniant
famine e misere moral, ha stoppat omni activitá interlinguistic in mult
landes. Li majorité es preocupat per reconstructer lor domes demolit e
li base material de lor vive. Ma tra li ruines, tra li nubes de terrore
e morte on ja vide li interlinguistes recristallisar se in quar gruppes
rivalisant: Esperantistes, conservativ Idistes, partisanes de lingues
natural simplificat, e li progressiv naturalistic movementes.

Li Esperanto-movement posse oposir a su concurrentes un númere solid de
fanatic adherentes e su tradition: devoet, self-sacrificant propaganda e
un intern organisation disciplinat. Su ductores considera que li max
eficaci metode combatter rivales es tacer; dunc in Esperanto-revúes
ordinarimen reye tabú e censura, e si, exceptionalmen, altres es
mentionat, it es con li mecanic refren: ili es pocos, e noi
Esperantistes conta milliones.

Li Ido-movement ha cessat expander se e limita se a defender li
aquisitet positiones. Li majorité del activ Idistes ha transit a
Occidental; con li restant conservatores noi exchangea polemicas plu
sportiv quam util: fanaticos on ne posse convicter; ili deve,
ínregretatmen, morir con lor crede.

Li partisanes del simplificat latin suffre quasi li sam fate quam li
Idistes. E li propagation de lingues national simplificat posse esser
considerat apen quam altricos quam un variante del aspiration
internationalisar un lingue national complet. Nationalistic jalusies
despermisset li adoption de UN sol lingue national per líber
consentiment (nam 4-5 lingues paralel «international» es un
ínauxiliari ironie), e noi ne vide pro quo ili vell capitular córam
Basic  English.

Dunc li quar frontes practicmen resolue se in du: Esperanto contra
naturalistes, e in li naturalistic campe remane (pos li morte de Novial,
movement e autor), solmen Occidental e IALA.

Noi Occidentalistes save, e vell dever tener constantmen in memorie que
li fanatic Esperantistes es un grand dangere por li successe del lingue
international in un forme modern e natural. Támen lor propaganda vell
frappar in vacuitá, si li naturalistic scole clarmen comprende su tache
real: assecurar que omni hom cultivat, omni person competent save que
Occidental existe e que it es melior. Ultra to it es necessi efortiar
ganiar progressiv Esperantistes por nos per adressar les psicologicmen
redactet informationes pri Occidental. Che nos, in Tchecoslovakia, li
max activ Occidentalistes ha venit de Esperanto e Ido. Por ganiar les on
besona corage e patientie, ma li resultates es bon. Nor triesim tache es
mortar li sol esperantistic argument: que noi es poc. Nu, pos li guerre,
nor movement have li chance intrar in un nov stadie, un ocasion quel it
ne deve mancar. Li stadie del discussiones es finit; nor movement have
fier aspirationes: ex un societé de table it vole devenir un movement
impressent per gruppes national, per activ secretariatus, per productiv
editorías, per li joyosi ecó de su congresses. Un trivialitá, quel
idealistes tro sovente oblivia e quel li max alertes inter nos deve
constantmen repetir, es que un idé sin base real, sin adherentes o
potentie financial, brevimen sin factic influentie (in contrast a teoric
excellentie) in li vive cultural del national, ne vive ma vegeta, e
quasi ne have li jure exister.

J. Karen (Tchecoslavakia).




## Li nomenclatura scientic in li L.I.

Conservante pri li factes exposit in nor articul «Sinceritá in li
L.I.» un silentie tam prudent quam eloquent, Sr Schild de Basel
responde nos in li nro 17 de su Buletino per un pelmel de citationes in
queles il vole pruvar li importantie de latin in li nomenclatura
scientic, e naturalmen... li malinitá de Occidental in ti dominia.




«Iqui», scri Sr S. («iqui» es un invention de Sr S., quel colla F. _ici_ a
«I. qui»!)> «non se pote eluder la latinitate sin credar du linguas: uno por
lo populo ed una por la sciencia. Nos demandamos come Occidental pote
formar per suas paroles «finc, bussilex, milz, struz, tortug» las
paroles scientificas «fringili-ideos, buxaceas, ilicaceas, lienite,
strutionideos, testudinideos», las quales vienen formatas regularmente
in Neo-Latin ex «fringila, buxo, ilice, liene, strutione, testudine».»

In prim, ex li 6 paroles Occidental citat de sr. S. por apoyar su critica 4 es
fals! Yes, desde 2 annus il cita sempre li parol *finc* por ataccar
nor lingue, e il ne save que ti vocabul ne plu existe in Occidental desde 1945!
Li interimari academie de Occidental ha viceat it per *pinson*, quam il va
constatar it in li 4 lexicos publicat recentmen: Fundam. Vocabularium,
lexico german-Occidental, anglesi-Occidental, e sved-Occidental. Hodie ti combatte contra
vente-molines ha sat amusat nos! Ínutil anc perfender *milz* quel ne
plu existe in Occidental, e es viceat de *splen* desde 4 annus. Splen es
certimen plu bon quam *liene*, adoptet de Sr. S. nam it genite
regularimen un masse de ti paroles scientic, objecte del tendri
solicitude de nor censor: splend/algie, splen/ectomie, splen/ification,
splen/ite, splenografie, splen/ologie, splen/oide, etc. etc. Apu ti
extraordinari descendentie del grec parol splen, li unic lienite,
apoyant li parol latin lien sembla derisori.

Ma quande nor neo-latinistes erecte quam principie absolut li «latinitá
integral», ili naturalmen es fortiat escartar grec, de quel li
intrusion in latin gena lor purisme. Nu! noi es curiosi saver esque Sr.
S. va rebaptisar li demi del comenclatura scientic e formar por exemple,
ex su parol liene: lien/algie, lien/ografie, lien/olog, etc. Remarca que
ti sufixes es grec e ne latin; e li purisme del lingue logicmen
interdicte ti mixtura.

It es anc astonant que un autor, quel introductet exceptiones per
pallades in su L.I., e quel sucia pri regularitá quam yo pri mi unesim
culotte, vole absolutmen far coincider li nómines de families con li
animal tipic. Regretabilmen li classificationes in scienties es tam poc
stabil que on risca sovente changear li vocabularium del L.I. si on basa
it sur les. Ad-plu li scientistes customa prender por li animale tipic
su nómine latin o grec *quel es sovente diferent del parol max
international*. Esque on va escartar ti ultim por evitar al scientistes
li pena aprender du radicas? To ne vell esser un avantage por ili, pro
que *ili ja conosse ti parol international*. Por exemple tortugo es
plu conosset quam testudine (e mem italian di testugine), e ad-plu li
familie testudinies comprende, secun li recent classification, solmen un
parte del tortugos, quel es gruppat sub li nómine de Chelonianes. Por
haver li parol genitent li chelonianes (o chelonanes), on vell dunc
dever adopter li parol grec khelone o chelone.



Li pretension de Sr. S. tolerar un *unic* radica por li nomenclatura
scientic e por li usual vocabularium es contradit de il self quande in
su N-L il adopte foyo por F. feu vice L. Ignis, quel sol genite li tot
serie de derivates scientic: ignifuge, ignigene, ignition, ignivore,
ignicole. E tamen it es li sam casu quam tis citat in comensa. Li unesim
deve de un autor de L.I. es aplicar li principies quel il vole imposir
al altres.

In li sam Buletino nro 17, Sr. S. asserte, por justificar su campanie
contra Occidental que on rejectet su propositiones de «amelioratione»:
«Haveva ipso, il scri, ja facto proposiciones in esto senso ante 5
annos, ma ilas hat sito rejectatas pro que estos cambiamentos havrian
tropo fortemente modificato la morfologia de la linguo».

Or ante 5 annus comensat laborar ne li Academie regulari de Occidental, quel
esset impedit functionar pro li guerre, ma li academie interimari. Noi
es autorisat declarar que ti-ci, a quel noi apartenet, nequande recivet
alquel proposition de reforme o de amelioration de Sr. S. In revancha,
li subsignate recivet de il li lettre ja mentionat in quel il expresset
su deplesura pro que ti Academie interimari viceat alcun paroles per
altres romanic, fortiante ti povri Sr. S. aprender un dozen de nov
vocabules!

Pos que Sr. S. permisset se publicar un opinion mutilat de nor
colaborator Dr Pollog de Basel, ti-ci invia nos un copie del energic
protestation quel il inviat a Sr. S., e ex quel noi cita solmen lu
sequent: «...Yo trova plu quam strangi que per li citation de ti
passu, forprendet ex li contextu, vu da al letores de vor Buletino que
yo es adherente o adminim simpatisante a vor Neolatin, durante que ex
nor corespondentie e conversationes vu conosse tre  bon mi ver opinion
pri vor projecte! Yo regreta posser designar un tal action ne altrimen
quam volet e intentet deception e dupation de vor letores...»

Per li intermedie de Dr Pollog Sr. S. explica nos pro quo il ductet li
passat hiverne un cursu de Esperanto: to esset solmen «por ganiar moné,
nam li Esperantistes hat ofertat le 8 Fr por du hores». E il adjunte
que durante ti cursu il «nequande fat propaganda por Esperanto, ma in
contrari explicat a su eleves, inter quar ocules, que li definitiv
lingue auxiliari certimen ne va esser Esperanto».

Un ultim question: Quo garanti nos que Sr. S. ne ha dat li sam
explication al gruppe esperantistic de Basel, afirmante que il vendi su
cursu de Neo-Latin 3 Fr sviss solmen «por ganiar moné» e que «li
definitiv L.I. auxiliari certimen ne va esser Neo-Latin»?

_Ric Berger_


## Oficial informationes

Per li votationes evenit recentmen in li Occidental-Union, li senat e li
academie ha esset reelectet regularimen. Dr Haas, de Winterthur
(Svissia) ne possent acceptar li presidentie, li unesim vice-presidente
L.M. de Guesnet es promoet presidente del Union. Es nominat vice
presidentes Dr Homolka (Vienne) e Dr Poggenbeck (Rotterdam). Li nómines
del membres del Senat va esser publicat in nor proxim nro. -- Sr Lagnel
es reelectet quam Director del Central Oficie per li totalité del 19
membres votant del Senat.

Li academie nominat del senat, includet 3 membres cooptat, es composit
del 15 membres sequent: Svissia: Matejka, Haas, Berger; Svedia:
Berggren, Blomé, v. Sydow; Italia: Bevilacqua; Hispania: Varela;
Finnland: Ramstedt; Nederland: Poggenbeck; ANglia: Federn, Littlewood;
Tchecoslovacia: Podobsky; Germania: Feder; Francia: de Guesnet.

Li academie regulari va strax recomensar su labor pos un interruption de
10 annus.




## It es bon que li morte es sur li munde

Raconta populari tchec

In li ancian témpores, quande Dómino Jesu e Sant Petro migrat sur li
munde, ili venit anc unquande ante li crepuscul che un forjero e petit
li pernocta. Li forjero, jettante li martelle quel il tenet in su manus
sub li incude, invitat les strax tre amabilmen e ductet les in li
chambre; poy il ordonat preparar un bon supé. E quande li supé esset
finit, il dit a su gastes: «Yo vide que vu es tre fatigat pro vor long
viage e que vu desira reposar -- li tempe esset ya tam calidissim hodie --
ples dunc prender mi lette e dormi; yo va interim ear dormir sur li
pallie in li graniere.» Poy il desirat les bon nocte e foreat. E quande
venit li matine, il ofertat les li dejuné e acompaniat les ancor durant
un parte del via. E adiante les, il dit: «Yo ofertat vos quo yo havet;
ples contentar vos con lu poc.»

Tande Sant Petro tirat Jesú per li manche e dit: «Dómino! esque tu ne
va recompensar le in alquel maniere, pro que il es tam bon e
charitabil?»

Jesu respondet le: «Li recompensa de ti-ci munde es van, ma yo prepara
por il un altri tal in li cieles». Poy il tornat se al forjero e dit
le: «Demanda quocunc tu desira; yo va satisfar tri tui petidas.»

Tande li forjero joyat e dit: «Si tal es tui vole, Dómino, ples far que
yo mey viver ancor un centene de annus in sanitá quam hodie».

E Jesu dit: «It va evenir quam tu demanda. E quo tu desira ancor?»

Li forjero reflectet un poc e dit: «Quo yo posse desirar? Yo standa bon
e to quo yo besona chascun die, yo va sempre ganiar mersí a mi mestiere.
Ples dunc far que yo mey sempre haver sat mult labor quam til nu.»

E Jesu respondet: «anc to va esser fat. E quel es tui triesim desir?»

Tande li bon forjero plu ne savet quo dir; ma pos har reflectet un
moment, il dit: «Si tu, Dómino, es tam bon, ples far que quicunc
sedenta sur li stul sur quel tu ha sedet che me detra li table, mey
restar glutinat a it e ne mey posser mover de ti loc til que yo va
liberar le?»

Sant Petro ridet pri to, ma Dómino Jesu dit: «It va evenir quam tu
desira.»

Poy il adiat e durante que Dómino Jesu e Sant Petro continuat lor via,
li forjero retornat joyosimen a su hem. E omnicos evenit quam promesset
de Dómino Jesu. Quande omni su conossetes ja hat morit, il ancor restat
san e frisc quam li pisc; il havet sat mult a laborar e il cantat del
matine til li véspere.

Ma omnicos fini in su témpore. Anc li centene de annus passat e li morte
frappat ye li porta.

«Qui es ta?» questionat li forjero.

«It es yo, li morte, e yo veni por te!»



«O, esse benvenit!» dit li forjero con deceptiv ridette, «ples
intrar, estimat seniora! Benevole atender un poc til que yo va har
arangeat li martelles e pinces. Strax yo va esser pret. Interim ples
sedentar vos in ti stul; yo save que vu es fatigat e que vu have mult a
far in ti munde».

Li morte suspectet nequó e acceptat con plesura li invitation del
forjero. Alor ti-ci ridet bruosimen e dit: «E nu ples seder e ne mover
del loc til que yo va ordonar it.»

Li morte provat levar se, cliquettante per li osses e grinsante per li
dentes, ma in van: ínpossibil mover del loc. Ella esset fortiat restar
in li stul, quam adforjat. Li forjero tenet su ventre pro ridida. Il
cludet li porta e continuat su labor, tre content pro que il plu ne
besonat timer li morte inprisonat in su dom. Ma su joya ne durat long e
bentost il esset fortiat aconosser su erra.

Il havet in su stall un bell grass porc. In su joya il decidet mortar it
e pender it in li camina, pro que il amat bell fumicat jambones. Il
prendet un hacca e dat per ti-ci al porc un tam fort colpe sur li cap
que it cades sur li terra. Ma quande il abassat se por prender li
cultelle, volente tranchar li carne e capter li sangue in li potte por
far salsices, li svin subitmen levat se e forcurret gruniente. Ante que
li forjero hat retrovat su spíritu, li animale ja hat celat se in su
stall.

«Atende, svinacho!» dit li forjero, «yo va támen haver te!» Interim
il eat in li gans-stall e captet un gans. Il nutrit it ja desde du
semanes -- por li festa del village. «Yo va por hodie contentar me per
tui carne, pos que li salsices ha forcurret», il dit a se self. E hante
prendet li cultelle, il tranchat li col del gans. Ma -- oh miracul! ni un
gutte de sangue cadet sur li terra e quande il retraet li cultelle, il
ne videt li minim tracie de vúlnere. E profitante de su astonament, li
gans captet li ocasion por escapar de su manus e retrovolat in su stall,
cacareante.

Vermen li bon motives ne mancat por metter li forjero in colere. Li die
esset tam bell por le e nu it vell esser le interdit delectar se per
rostat carne? Il ne ocupat se plu ni pri li gans ni pri li svin; il eat
vers li columbiera e captet du columbettes. E por que anc ti du ne mey
posser mocar se pri le, il prendet li hacc e tranchat lor capes sur li
trunc, ambi per un sol colpe. «Ha, finalmen vu es mort!» il dit a se
self e jettat les sur li terra. Ma -- oh miracul! strax pos que ili hat
tuchat li terra, lor capes adheret denove al coles e frrr! anc li
columbettes ja esset for. Alor li forjero comprendet. Battende su fronte
per li punie il dit: «Naturalmen, naturalmen! Yo ne reflectet pri to:
nequó posse morir pro que yo ha captet li morte che me!» Il clinat li
cap e ne sentit li minim joya ye li pensa que il vat por sempre dever
abandonar li bell jambones e salsices, li saporosi festal ganses e li
rostat columbettes. Ma quo far? Liberar li morte? Certmen ne: ella vell
in prim prender le self con se. Dunc il decidet: vice carne il vell de
nu manjar pises e purés e vice consumar rostages il vell delectar se per
tortes. To ya anc es bon... si on ne have altricos.




Tam long quam il havet provisiones, omnicos eat bon e il esset content.
Ma venit li verne e con it li ver misere! Omni animales queles vivet in
li passat annu esset revivificat; ni un sol mancat! Ultra to nascet un
tam grand quantité de yunes, que ili plenat omni locos. Li avies, muses,
locustes, scarabés, vermes e
altres manjat e devastat completmen li cereales in li campes; li prates
esset quam combustet, li árbores stat quam balayes, li papiliones e li
erucas devorat li folies e li flores -- e on ne posset mortar ni un! Li
lagos e li fluvies esset invadet de tam mult pisces, ranes, aranés aqual
e altri insectes que li aqua devenit malodorosi e ínconsumabil. Li aere
esset populat de nubes de moscas e mosquitos durant que armés de hideos
insectes covrit li terra. Per lor númere ili vell har esset capabil
exterminar li homes si tis-ci vell har posset morir. E pro to li homes
passat demí-mort quam li ombres, ne possente ni viver ni perir.

Vidente qual ínfortune il hat causat al munde per su stult demanda, li
forjero dit: «Vermen Deo fat bon portante li morte sur li munde!»

Il eat e liberat li morte quel naturalmen strax prendet le con se. E
talmen omnicos retornat poc a poc al normal órdine.

Trad. Jaroslav Podobský


## Nor colaboratores

(Image de tri mannes)

W. BLASCHKE (AUSTR) -- A. CEBREIROS (HISP.) -- J. PODOBSKÝ (TCHEC.)


## Pensas

Li max violent expression de dolore es sarcasme.

Íngratitá es un invention de fals benefatores.

It existe poc libres ex queles on ne vell posser aprender qualmen on ne
deve scrir.

Noi plu voluntarimen aconosse erras general quam erras particulari.

Sovente on besona plu mult corage por tuchar a bagatelles quam por
combatter grand erras. Li micri coses have plu mult adeptes.

It vell restar poc de to quo noi nómina conscientie si noi vell posser
far abstration del ínevitabil consequenties del male comettet.
 Multatuli




## Al traductores

1. Si tu traducte por tui propri plesura, traducte to quo te plese sin
suciar pri li opinion del altres. Tu es un líber mann e nequi have li
jure demandar te un justification pri li selection de tui original
textus.

2. Si tu traducte por perstudiar Occidental, o por demonstrar que ti
lingue posse bon traducter omnicos, selecte preferibilmen curt textus ex
li max diversi fontes.

3. Si tu vole traducter alquo util por li extranes, ne selecte li Bible
quel existe ja in omni lingues del munde. Prende un textu interessant o
valorosi quel ne ha esset ja traductet in altri lingues. Talmen tu va
servir max bon li afere del L.I.

4. Ne crede que li scope del L.I. es traducter poemas o mem litterari
prosa quel tu vell certimen mutilar. Prefere temas scientic o tecnic, o
professional o social. Anc artes, politica, religion, comercie, sport,
turisme, etc, furni tre bon materiale traductibil.

5. Conscie que tui Occidental va esser leet anc de persones quel ne save
francesi. Dunc, atention al idiomatic expressiones! Por ex., ne traducte
«il a beau dire» per «il have bell dir», quel li altri nationes ne
vell comprender. Tamen, aproxima te tam mult quam possibil al frase del
autor, a su propri stil con omni nuancies e images, ma respectante in
prim scrupulosimen su pensada. In curt, conscie que Occidental posse traducter
omnicos tre clarmen, e pruva it!

6. Si tu senti que li supression de qualcunc particulari expression, o
mem un picturesc idiomatisme, apovra tui traduction, ne evita it. In ti
casu, traducte parol pos parol, ma da un explication per un ped-nota, in
paroles clar por omnes. Talmen, tu va esser mersiat de tui letores pro
ne har privat les del color o atmosfere volet del autor.

7. Ne oblivia que un cert criticator guata viciosimen tui erras. Dunc,
consulta sovente tui vocabularium e grammatica, mem si tu por to deve
sucusser un poc tui abominabil indolentie. Naturalmen, tu have li jure
repulser mi consilies e inviar me al diábol che quel un die yo va
certimen retrovar te.   LI-CHI-NAN


## Li amore in li etá del petre

(Quar comic images)

Inamoration -- Declaration -- Flirt -- Pos un annu




## Li féminas

Til un recent témpor li féminas ha poc interessat se al problema del
lingues international. Inter li circa 700 autores de L.I. ne un sol,
secun nor saventie, es un fémina. Li psicologos asserte que li cerebre
feminin ne es creatori essentialmen. Su dominia es ante omnicos li
sentiment, li tradition. Just pro ti sentiment li féminas, quande ellas
adhere a un sistema, resta fidel a it sin lassar se influentiar del
rason. Li Esperantistas, quel noi conosset, semblat nos plu faruchimen
atachat a Esperanto quam Zamenhof self!

Che li Idistes noi memora ancor Sra Lafay de Paris, hodie mort, quel
monstrat un cultu al logica de Ido tam plu meritori que li logica
matematic have poc atration por li cerebres feminin.

Nor movement Occidental es ancor tro recent por har ligat a se li fidelitá del
féminas, exceptet li maritas de nor adherentes. Ma ancor noi ne deve tro
mult ilusionar nos: Li interesse monstrat de ti maritas es un specie de
resignation. Ellas fa li sequent rasonament: «Durante que mi marito
scri su Occidental, alminu il ne ea in li cafeerías trincar li salarie
del semane. Nor car maritos besona sempre un marotte: tam bon ti-ci quam
li post-marcas o li fumation del pipes».

Mersí a ti jolli filosofie, nor adherentes coresponde in pace, con li
tacet aprobation de lor amabil maritas. Forsan ti passiv tolerantie va
esser viceat de un sincer desire aprender li lingue international.
Interim noi profita ti retarde por parlar líbermen pri ti car companas,
inter noi mannes, esperante que li present numeró de Cosmoglotta ne va cader
sub lor ocules, in quel casu it va esser desirabil que Occidental ne es
tam «ínmediatmen comprensibil» quam noi raconta it in nor prospectes
de propaganda.

Dunc, de un látere, nor féminas es charmant, noi repeti it, ma li veritá
fortia nos confesser que ti opinion ne es tam universal quam on vell
desirar it. Li negatores es numerosi, regretabilmen. Ja in li max alt
antiquitá li grand filosofos hat formulat lapidari judicies.

Salomon: Li fémina es plu amari quam li morte. Ex 1000 mannes, yo trovat
un bon, ma ex omni féminas, ne un sol.

Ciceron: Sin li féminas le homes vell har conversat con li deos.

Aristotel: Li natura parturi féminas solmen quande it ne posse parturir
mannes.

Sant Gregorio: Un fémina bon es plu íntrovabil quam un blanc corvo.



Erudit comentatores ha develat de u veni ti mal reputation, e studiat li
defectes feminin, specialmen li sequentes:

Li *Babillacitá*, in prim ha devenit un ver torment, sin que, in li
curse del secules on ha remarcat un qualcunc amelioration. Ante ne long
un guidanto por turistes che li Niagara exclamat:

-- E ci, Senioras, es li grandiosi cataracte. Si vu benevole tacer un
moment, vu va posser audir li fracasse de it.

Naturalmen li maritos es li unesim victimes de ti exuberantie de
paroles:

-- Quel es vor secrete? questionat recentmen un jurnalist a un mann,
quel pervenit a su 100-esim annu, e quel conosset un marital felicitá
sin nube desde 75 annus. Il respondet: Yo tacet.

Ad-ver ti beson maledir es solmen in superficie e indige felicimen un
conviction.

Un fémina dit un vez pri su gaste: «Il cuida por depleser me». Ili
querellat se, ma un poc plu tard, quande on dit male pri le, ella
replicat: «Yo vell har credet to ante six mensus, ma hodíe no, pro que
noi es reconciliat.»

Li *etá* es un tema, pri quel it es dangerosi questionar un fémina.
Mem un simplic alusion posse provocar un desagreabil accident. On save
que in li tribunales li judicos e policistes deve manovrar con un
diabolic habilitá, quande li leges obliga a un declaration del etá, por
obtener un confession conform al veritá con un aproximation de 10 annus.

Li timore feminin ductet un filosof condensar su reflexiones in ti-ci
proverbie: «It es minu dangerosi traer li caude de un tigre quam atraer
li atention de un fémina a su unesim gris capille.»

(Image: «E nu, esque yes o no tu es partisan del vota del féminas?»)




Li Sufragie feminin. -- Til un recent epoca li féminas havet in null loc
li jure de vota. Li sufragie feminin es un conquesta tam nov que noi
memora ancor li annus stormosi pos 1900 durante quel ardent
«sufragiettes» combattet per omni medies por obtener li jure votar.
Noi just retrova
in un revúe old de 30 annus li supra caricatura quel ilustra un de ti
medies de persuasion, avan quel un mann rasonabil prefere ne obstinar se
long in su erras antifeministic.

E tamen ti entes tam avid a guvernar ne es facilmen guvernabil. Ti
assertion es fundat sur li sequent autentic raconta:

Serchante un vez in old manuscrites, li duc de Broglie esset interessat
del narration de old customes del antiqui civilisationes. Durante un
session del Academie francesi a quel partiprendet li famosi scritor Jean
Tharaud, il exposit a ti-ci su decovritiones.

-- Save vu que in cert landes del antiquitá un rey posset reciver li
coron in li etá de 14 annus, ma ne posset prender fémina ante 18 annus.

-- Yo considera to quam tre logic, respondet Jean Tharaud. It es plu
facil guvernar un reyia quam un fémina!

Li Jalusie. -- Si noi crede li ultim historicos, ti defecte essentialmen
feminin vell har aparit in terrestri Paradise ja desde li comensa. Nam
Eva, strax pos su nascentie ex un coste de Adam, esset tam desfident que
omni matines ella contat li costes de su marito por verificar esque it
ne mancat un secund coste, quo vell har pruvat (horrore!) li nascentie
de un secund compana. Con ti maritos on nequande es cert pri lor
fidelitá.

In USA, u li féminas, mersí a lor grand influentie, obtenet draconan
leges contra li ínfidelitá, un prenómine feminin diferent de ti de su
marita, chuchotat del marito in su dorme, sufice al injuriat marita por
posser demandar e obtener li divorcie a su profite.

Dunc, quande un nocte Jack Mutton, in su dorme, murmurat con
ravissement: «Carmen, Luise, Manon!», li afere semblat evoluer mal por
le, nam su marita hat audit le. Ella fat le violent reprochas li sequent
matine, ma Jack havet li luminosi idé explicar la:

-- Mi car amica, tu erra. Yo ne revat pri féminas, ma pri óperas quel yo
audit recentmen!

(Image: «Si Dorothy Lamour vell petir te nettar su tapisses, tu ne vell
far un tal mime.»)

Li marita contentat se de ti explication; e Jack mult joyat pro que li
storm esset escartat. Ma it eclatat quelc dies plu tard quande,
reveniente ad-hem, Jack trovat su marita rubi de colere:

-- Esque tu save, ella dit, que un de tui «óperas» ha vocat te in li
telefon?




Li *Bellitá* tam celebri del fémina es in realitá un resultate del bon
guste e del constant cuidas del mann tra li secules. Selectente sempre
li max plesent
fémina por marital la e haver descendentes in chascun generation, nor
antecessores ha talmen poc a poc ameliorat li bellitá del fémina. «Ti
bellitá, scri li famosi scritor e astronom Flammarion, sembla esser un
producte del civilisation. In li statu savagi li fémina es sempre plu
desbell quam li mann. De generation a generation li féminas devenit plu
bell, plu desirabil, e de humil compane ella devenit li mastressa a quel
nequó e nequí resiste. Ma tande, pro su potentie, ella avocat li
severitá del scritores pagan filosofos e patres eclesial» (Ples vider
in supra lor judicas!)

Li altri son de cloche: Naturalmen, mersí a lor ínresistibil charme li
féminas ha trovat entusiasmat defensores che li mannes. Li ínpartialitá
fortia nos far audir anc lor son de cloche. Vi dunc recomfortant
declarationes quel nor amico Sr. Kurt Feder de Germania just traducte
por nos ex german:

[quote, Goethe]
____
Li relationes con féminas es li elemente de bon mores.
____

[quote, Cervantes]
____
Li mann forma e educa il munde, ma li mann es educat del
fémina.
____

[quote, ,Persan proverbie]
____
Solmen ti mann jui li vive quel ne have marita.
____

[quote, Kungfutse]
____
Li fémina es li chef-ovre del deo munde-creatori.
____

[quote, Saphir M.G.]
____
Féminas es gratificationes del ciel al mannes.
____





_Ric Berger_

(Image 1)

Li marito: Ti carne es vermen durissim

Li marita: Naturalmen, tu di to pro que it es mamá!

(Image 2)

-- Yes! Yo ama te... yo ama te... Esque nu tu es content?




## Cacuma





Yo es foll! ... Omnes di to! ... Li tot village e li paisanes in li
campania. E foll... pro quo?

Pro mi amore al yun e bell Cacuma!

Yo questionat Cacuma: «Esque un yun mann, quel ama un bell senioretta
es foll?»

Ella ridet avan mi ocules e fugit tra li prates.

Un die, quande su agnes, disperset tra li prates, dulcimen pasturat, yo
aproximat me a ella e dit: «Bon die, Cacuma! Hodie li tempe es magnific
e li agnes tam dulcimen pastura!»



Ella regardat me con su du passionosi ocules e respondent: «Yo ama mi
agnes. Ili es tam docil e bon! Ti-ci nómina se Libuschca e ti-ci
Maruschca. Ili es blanc quam nive e lor voce es sonori quam li
clochette.»

«Cacuma,» yo dit, «esque noi ne posse esser felici sub li lúmine del
sole, in quel li capes del rubi papavres es quasi micri flammettes in li
campania?»

Ella regardat me astonat e per su baston fat alquel signes sur li terra.

Yo expectat li response, ma ella tacet durante que ella moet lentimen su
baston sur li herbe.

«Cacuma, esque noi ne posse viver felici? Lontan del munde con tui
agnes, ta u li áquiles fa lor nestes e li capres agilmen salta sur li
roccas! Noi va haver mult agnes, noi va devenir rich e noi va esser
felici!»

«No, to es ínpossibil,» ella respondet, «yo es cigana! Yo ama esser
líber, viver in li líber natura, vagar de un loc al altri sin saver u es
mi hem... A me plese esser hodie ta apu alquel village e deman sur li
rive de alquel rivere.»

«Ma to fa nequó, si tu es cigana.»

Ma ella tornat se al torrente, saltat levimen quam un capra e rapidmen
desaparit in li foreste...

E yo, trublat per li ínquietitá, clamat vocosimen: «Cacuma, yo ama te!
Yo ama tui brunatri visage, tui flammeant e nigri ocules, plen de
passiones!»

Nequí respondet a mi paroles, solmen yo quasi ancor audit in mi oreles
su sonori voce: «Yo es cigana!»

E yo cadet sur li terra, e quam foll yo plorat por li unesim vez pro
Cacuma...

_Original raconta de P. Dimitriev, Tchecosl._


## Contenete

Omni articules de ti numeró es originales in Occidental.

- Dr Homolka: In memorie de Edgar de Wahl.
- Karen J: Li actual situation interlinguistic.
- Berger Ric: Li nomenclatura scientic, oficial informationes, nor
  colaboratores, li féminas.
- Podobsky J.: It es bon que li morte es sur li munde.
- Multatuli: Pensas.
- Li-Chi-Nan: al traductores.
- Dimitriev P. Cacuma


# Cosmoglotta A 144 (mar 1949)

ORGANE del INTERLINGUE «OCCIDENTAL»

MARTE 1949

EDITION A

No 144

REDACTION E ADMINISTR: INSTITUTE-OCCIDENTAL

CHESEAX SUR LAUSANNE

SVISSIA


## Contenete

- Concurse del erras.
- Moth: Esperantistic experienties.
- Berger: Unial de Molenaar.
- Japanese e li radio.
- Akerman: Li chimic nomenclatura.
- Quensel: Li líttere C.
- Actualitás scientic.
- Berger: Juliette Recamier, de Gerard.


## Concurse del erras de dessin

(Vide nro de decembre 1948)



Vi li solutiones al concurse. Li numerós coresponde a tis del figuras
publicat.

1. Li lame es tro long. -- Li canalette por li ungul deve esser sur li
altri látere.

2. Plum ne fendet. -- Li scruve ea a levul. -- Levere de pumpe invertet. --
Agraffe invertet.

3. Plicant metre de 9 dm vice 10. -- On deve vider li 0 de 80 e ne 8. --
Graduation invertet. -- Tis-ci comensa u ili deve finir.

4. Li hacca es inmanchat inversmen, de quo resulta que li raffa-clove ne
posse functionar. -- Manche tro spess por li fore del ferre. -- Elargation
inferiori del manche deve esser in-avan. -- Fil nodat con extremitás
ad-éxter e lampe accendet malgré to.

6. Calendare: cordette de suspension ne in li medie. -- Februare in li
fine del efemeride. -- Pasca es sempre un soledí. -- Februar nequande
contene Pasca.

7. Nivelle del aqua in boccale ne es horizontal. -- Fructes ne es tis del
etiquette. -- Li fructes ne posse intrar tra li apertura. -- Bastonette
mal refractet.

8. Madagascar manca. -- Insul ínconosset vis a vis de Guinea.

9. Vestiment de hom con butones a levul. -- Precies tro bass, de ante li
guerre de 1914! -- Centimes nequande talmen imposat -- On ne vendi decorat
vestiment. -- Fals inclination de tasca. -- Butones de manches in supra
quande ili deve esser in infra. -- Col sin lace acrocatori. -- Manca fores
in li cintura. -- Punte de bucle invertet. -- Cintura mal buclat.

10. Li chalumel deve esser videt in li glass quel es transparent. --
Ombre fals.

12. Tom nro 3 tro alt. -- Titul sur li reverse del covriment! -- Titul tro
modern por datar in 1875; in ti epoca on dit: fotogrammas o
Daguerrotipes. -- Reproductiones fotografic ne ja inventet. -- Sur li
dorse manca li titul, plu important quam li indication del printería.

12. Págines ínpari a levul. -- Págine blanc numerotat. Libre apertet in
un págine plu lontan quam li 15-esim. -- Null titul in comensa del
capitul del p. 16.

14. Li du cavalleros del padlock deve esser li un sur li buxe, li altri
sur li covriment. -- Clave tordet circum su axe. -- On ne lassa un clave
pendent a un caten. -- Fore de clave plen, ma li apertura del serrure
have un stip.

15. Cereses es finit quande apari li vinberes e li pomes. -- Un cerese es
ínstabil.

16. In li bussol li W-est ne es bon plazzat. -- Manca li fleche de
declination. -- Li anelle deve esser in S e ne in N.

17. In li brasselette-horloge, li buton deve esser vis a vis 12 horas. --
Position del agullie fals; it es 8 o 8.30 horas. -- Midí ne in su plazza
por brasselette circum li levul manu.




## Esperantistic experienties

Li esperantic BULTENO del «Internacia komunista frakcio» de SAT
(Sennacieca Asocia Tutmonda), publica in su numeró de januar 1949 un
significativ articul de quel noi reproducte li parte principal, pro su
importantie, per li procede Offset.

Ti-ci vez, it ne acte se pri li critica de un «maledit e
malintentionat» Occidentalist, ma pri li conclusion spontan de un
autentic redactor e militante esperantistic.

Tis de nor letores quel usat antey Esperanto va posser confirmar li
exactitá del plendes de Sr Moth contra li acusative e li circumflexat
lítteres. On va remarcar que Sr Moth comensa usar Esperanto sin li
acusative, su max genant defecte, quam pestro(?) Kubacki comensat
eliminar ti altri grav defecte: li chapelat lítteres.


## La lingvo internacia kaj la laborista movado

Kial estas esperanto uzata tiom malmulte?

Kiam oni parolas pri la mondlingva afero kun politikistoj, eĉ kun
revolucionuloj, kiuj estas adeptoj de radikalaj projektoj por aliigi la
mondo, oni ofte miras kiom multaj el ili simple rifuzas la afero,
dirante ke la problemo estos solvata per la natura evoluo. Kaj tio diras
la samaj homoj kiuj tute neas ke la socia maljusto povas esti forigata
per natura, senrevolucia evoluo!

Do ni tute prave asertas ke estas manko en la politika kaj kultura
edukado de tiaj homoj. Sed tio tute ne klarigas al ni ĉiuj kaŭzoj de la
tre malrapida progreso de esperanto. La plej grava kaŭzo kial esperanto
stagnas devas esti serĉata *en la lingvo mem*. Provu montri esperanta
teksto al homo kiu scipovas la franca, la angla kaj la germana lingvoj:
*Li tute ne komprenas ĝi*! Kaj vane ci klarigas al li ke esperanto
estas tre facila lingvo. Li skuas la pako. La sama okazis al mi kiam mi
antaŭ multaj jaroj por la unua fojo vidis esperanta teksto ĉe kamparanino
en islanda dezerto. Tio ke esperanto ne estas komprenebla unuavide estas
grava malpropagando por la lingvo.

La bazo de internacia lingvo devas esti la iom granda kvanto de
internaciaj vortoj kiuj estas komunaj por la latinidaj kaj la angla
lingvoj, sed kiuj per la disvastigado de la okcidenteŭropa kulturo nun
estas komunaj kulturvortoj por ĉiu la civilizita mondo. Sed eĉ se oni
povas diri ke la okcidenta vorttrezoro estas la bazo de la vortaro de
esperanto, estas fakto ku multaj internaciaj vortoj estas terure
deformitaj en tiu lingvo. La internaciaj vortoj kun la sufiksoj -ion,
-or, -iv tute ne troviĝas en la vortfarad-sistemo de esperanto. Aŭ oni
anstataŭigas tiuj sufiksoj per aliaj aŭ oni adoptas kelkaj el la vortoj
formataj per ili apud la veraj esperantaj vortoj (ekz. redaktoro apud
redaktisto) kiel iaspecaj fremdvortoj, ofter kripligitaj (organizo).

Esperanto ofte deformas la vortoj: Nacio (nation), nacia (national),
kuraci (curar), ledo (germ. leder, okc. cute), kelo (germ. keller, okc.
cava), kafo (café), sofo (sofa), boao (boa), sperto (experientie).

Esperanto aplikas nenaturaj sufiksoj kaj komplikitaj kunmetaĵoj anstataŭ
la simplaj internaciaj vortoj: Nacieco (nationalitá), deviga
(obligatori), aviadisto (aviator), fadeno (nenatura akcento en
germandevena vorto, okc. fil), knabino (seksperfortita tipe virseksa
vorto!), eksigi (excluder), registaro (guvernament), purigi (purificar),
kreinto (creator), kreaĵo (creatura), pafilego (canone), regulilo
(regulator), ebla (possibil), senpere (ínmediatmen), imperiestro
(imperator), koncentrigo (concentration), perforto (violentie). -- Eĉ
lingvistoj ne footnote:[«Eĉ ne lingvistoj» in li textu original. Editor
digital.] komprenas tiaj vortoj unuavide. Ili bezonas klarigo; sed
kompreneble la esperantistoj fieras pri la *purismo* de sia lingvo!

Esperanto havas iom multaj tute arbitraj, artefaritaj vortoj: Kiu,
kia, kial, kiel, ĉiu ktp. (la tuta tabelo de korelativaj vortoj), edzo,
ejo.

Esperanto havas la tute nenecesa akuzativo kaj ses participoj. La
formado de la perfekto kaj la aliaj kunmetitaj tempoj estas terure
nenatura kaj peza balasto por la lingvo.



Pro manko de spaco mi nur mencias kelkaj de la mankoj de esperanto. Ĉu
ne la esperantistoj devas iomete pripensi la tuta afero, ĉu ili ne vidas
ke la plimulto de la novaj lernantoj forlasas la kursoj post kelka
tempo; kaj oni vidas en la esperantokluboj ke la plimulto de la membroj
restas eternaj komencantoj. Nur malmultaj komprenas korekte apliki la
akuzativo; sed tamen ili estas furiozaj adeptoj de la konservado de tiu
malfacilaĵo. Kia ironio! Nenie mi trovis tiom da lingva reakciemo kiel
en la esperanto-movado. La devizo ŝajnas esti: Ĉio ekzistanta estas
bona. Ke grandaj mondlingvoj estas senakuzativaj tute ne faras impreso
al ili. Kaj la gvidantaj esperantistoj zorge silentas pri la kondamno de
Zamenhof pri la akuzativo. En 1894 li proponis «forigi la akuzativon,
kiu de unu flanko prezentas grandan malfacilaĵon al multaj personoj kaj
de dua flanko kontraŭparolas al la komuna spirito de nia lingvo, kiu
havas deklinacion nur per prepozicioj. Ke lingvo povas ekzisti tre bone
sen akuzativo, tion ĉi ni vidas en diversaj civilizitaj lingvoj...»
(Manders: Vijf kunsttalen, p. 228-229). Sed jam en 1894 la esperantistoj
estis tiel reakciaj kiel nun!

Kiam homo venas al lando kies lingvo li ne lernis, li ofte, speciale se
li ne estas lingvisto, aplikas tre simpla metodo por kompreniĝi: Rapide
li lernas kelkaj el la plej uzataj vortoj, kaj nun li simple kunmetas
ili -- sen gramatiko. Kompreneble tio sonas tre strange kaj tre barbare
por la loĝantoj de la lando; sed la fremdulo iom sukcesas kompreniĝi. De
tio ni lernas ke helplingvo devas enhavi tre malmultaj kaj tre simplaj
gramatikaj reguloj kaj devas uzi la plej internaciaj vortoj, kiuj la
plej multaj lernontoj konas el iliaj naciaj lingvoj. Do esperanto
absolute ne taŭgas. Oni komparu de frazoj:

Okcidentalo: Yo vide li bon patre

Esperanto: Mi vidas la bonan patron

Oni vidas ke en okcidentalo oni en tiu ekzemplo aplikas la simpla metodo
nur kunmeti la vortoj sen finaĵoj (kompreneble okcidentalo ne estas
tute sin finaĵoj); sed en esperanto oni devas en tia malgranda frazo
uzi kvar gramatikaj reguloj: 1) pri -as en la prezenco, 2) pri -n en la
akuzativo, 3) pri la devigaj finaĵoj de adjektivoj kaj substantivoj, kaj
4) pri la akordo de adjektivo kaj substantivo.

La internacia lingvo okcidentalo (publikigita en 1922) havas la avantaĝo
ke ĝi uzas la plej internaciaj vortoj, ke ĝi ne kripligas ili, kaj ke la
internaciaj vortoj povas esti derivataj, unuj de la aliaj. Oni komparu:




|===
| Okc. | constructer | construction                 | constructor          | contructiv
| Esp. | konstrui    | konstruado/konstrukcio       | konstruanto          |
| Okc. | negar       | negation                     |                      | negativ
| Esp. | nei         | neo                          |                      | negativa
| Okc. | definir     | definition                   |                      | definitiv
| Esp. | difini      | difino                       |                      | definitiva
| Okc. | redacter    | redaction                    | redactor             |
| Esp. | redakti     | redaktado/redaktejo/redakcio | redaktisto/redaktoro |
|===

Okcidentalo ne havas arbitraj vortoj, ne havas supersignoj, ne havas
akuzativo (ekscepte ĉe la personaj pronomoj), kaj la adjektivoj ne havas
deklinacio. Ĝi nur havas du participoj kaj la kunmetitaj tempoj laŭ la
modeloj de la okcidenteŭropaj lingvoj (Yo ha videt, mi estas vidinta).
Ĉiu okcidenteŭropan, jam sciente unu el la latinidaj lingvoj aŭ la
angla, povas legi teksto en okcidentalo unuavide. Proksimume 500
milionoj da homoj parolas la angla aŭ la latinidaj lingvoj, la bazo de
okcidentalo, tio estas preskaŬ kvarono de la loĝantaro de la tero; sed
la influo de tiuj lingvoj estas multe pli granda, kaj ili elsendis
fremdvortoj al la tutmonda scienco kaj tekniko.




## Unial de Dr Molenaar

Desde presc un demí-secul mult libres e revúes interlinguistic mentiona
passante li labores de Dr Molenaar de Frankfurt a M. hodíe habitant
München), un del unesim interlinguistes partisan del naturalitá. Ja in
1903 Dr Molenaar publicat su projecte «Universal (Skiz de un ling
internazional panroman)» in li revúe «Die Religion der Menschheit». Ti
autor esset in facte un conosset pacifist, director del supra revúe e de
«Menschheitsziele», e fundator del «Ligue franco-allemande».

Couturat, li francesi filosof, autor del famosi «Histoire de la langue
universelle», exposit li idés de Dr Molenaar in li suplement a ti
libre: «Les nouvelles langues internationales» publicat in 1907. Pos
har signalat que Dr M. prefere un lingue homogen roman a un mixtura
romano-germanic quel choca li sentiment estetic del Germanes self,
Couturat strax decovrit li defecte del curasse de Universal:

____
Li autor (Sr M.) da null indication pri su sistema de formation de
paroles. Ad-ver il da un liste de prefixes e de sufixes, ma ne defini li
sense de ili...il indica null familie de paroles... ma admisse
ínregularitás quam: Komprender: komprensibil, aluder, alusion, medik,
medicin...
____

In 1907, pos que su idés esset ignorat del Delegation, quam tis de E de
Wahl (!), Dr M. protestat in un lettre a Jespersen strax pos li judicie,
in nov 1907, assertente que li judica del Delegation esset «un
esperantistic complot». In realitá li omnipotent Couturat hat escartat
li sistemas naturalistic por far adopter su propri projecte Ido, un
specie de reformat Esperanto.

Prodigiosimen activ, Dr M. fundat ancor du revúes in 1907: Humanitat,
quel ne vivet long e Universal korespondenz, quel durat til 1910, e a
quel colaborat E. de Wahl. In it il protestat energicmen e publicmen
contra li decision del comité del Delegation e contra su «composition
mult tro favorabil a Esperanto», in quo il esset rect.

Noi da ci-contra un reproduction del resuma del grammatica de Universal
traet de un prospecte de 1909.



Artikl definet: el (rare u-et) A. indefinet un.

Deklinazion: Singular: patr., de p., a p., patr

Plural: patri, de p a p., patri

Adjektiv invariabl (bon parenti) Adverb -e

Pronom personal: jo, tu, lo (la, le) nos, vos, (pro un person: vo), los
(las, les).

Dativ: mi, ti, li. Ak.: me, te, lo. Reflexiv: se.

Posesiv: mon, ton, son, nor, vor, lor.

Relativ e interogativ: qui (m. f.) que (n).

Demonstrativ: is, il.

Infinitiv: es er. Present: jo es. Paset: tu habeva.

Futur: lo parleró. Kondizional: nos skriberé.

Konjunktiv: -e (ke jo ese). Imperativ: -e (habe)

Perfekt: vos hab donet. Plusquamperfekt: los habeva faket. Futur exakt:
las haberó videt.

Partizip present; -ent (legent). Part. paset: -et.

Pasiv: -et (jo es amet). Negazion: non

Hodíe Dr M. ha changeat li nómine de su lingue a Unial, probabilmen por
dar li exemple de brevitá quel il self considera quam capital in un L.I.
Ma su sistema resta li sam, talmen que li autor contenta se per scretar
li 4 lítteres del medie del parol sur su ancian prospectes:

Universal = Unial.




Vi un specimen de Unial, ex un lettre adressat de Dr M. a un de nor
corespondentes:

____
In is moment jo hab tro labori urgent por poder miter Vo un kritik
detaliet de Okz. Ma le sequeró bentost. Jo regard vor propagand kom un
labor pro mon ling, perke nos hab mem skop e part da mon prinzip. Nos
vinkeró sin dub in relative kurt temp. Desperanto (talmen Dr M.
nómina... Esperanto!) fakeró ancor un pok progres, ma sole in nor
interes. Temp labor pro nos.
____

Pos 1909, avan li propaganda por Ido, Dr M. sembla har abandonat li
lucta. On ne plu audit parlar pri le e su lingue durante 40 annus! E nu,
brusquimen reavigilat, forsan per li difusion de Occidental in Germania, il
manifesta un activitá debordant malgré su grand etá.

Regretabilmen su desinteresse de 40 annus es visibil in su
argumentation, quel il reprende ta u il ha lassat it circum 1909, ne
comprendente que in presc un demí-secul li *idés ha mult evoluet in
interlinguistica*.

In su judica de Occidental, quel il invia nos por pruvar que su Unial es plu
bon quam nor lingue, il emisse opiniones quel es dementit per li
experienties fat desde long in interlinguistica e sembla dedignar altres
quel in contrari ha devenit important. To esset ínevitabil che un autor
quel ne conservat contacte con li movement desde tam long témpor. E to
es damage por Sr M. quel talmen diminue su merites de promotor del
naturalitá e trubla nor plesura retrovar le, pro li obligation contradir
le energicmen pri su criticas nefundat.

Li principie quel sembla ducter Dr M. in omni su idés interlinguistic es
li *brevitá*. In su textus comparativ inter Esperanto e Unial il ama
contar in percent li ganie in curtitá: 35% til 45% plu curt quam Esperanto!
Or, quam noi videt it in nor ultim recension de nov projectes, li
tendentie actual es nequande acurtar li paroles international. Noi
opine, in omni casus, que li supression del finales eufonic in Unial
esset un grav erra e ne, quam crede it Sr Molenaar, un qualitá a mesurar
per%. Vanmen on alega que alcun lingues ne pronuncia li e final in
metr, teatr, intr, altr, scienz, letr, etc.: li civilisat popules es
acustomat al complet scrition e a ili un tal lingue apare tro aspri. Anc
Idiom Neutral imaginat li supression del lítteres «ínutil», e privat
se del simpatíe de mult possibil adherentes.

Un altri erra de Dr. M.: su plurale per -i, quande li finale -s es mult
plu international. Presc *omni* projectes aparit desde 40 annus ha
adoptet it. Probabilmen Sr M. renunciat it pro que it vell har fortiat
le inserter un *duesim* líttere li e eufonic: letr, letr(e)s, quo es
contrari al grand principie de brevitá de Dr M.!

In su criticas de Occidental, queles il condensa in un formul secun li modelle
de Yushmanov de Leningrad: «Sept pekati de Occidental», it es visibil
que il ne ha mem examinat nor justificatives e condamna tal o tal forme
por li sol rason que su lingue ne have it. Por exemple il considera quam
«horipilent» li identitá del passate del verbe con li participie
passat in Occidental. Tamen il deve saver que anglesi have li sam identitá de
functiones; e nequande resultat de ti simplification qualcunc
inconvenientie. Pro quo it ne vell esser lu sam in li L.I.?

E nu, vi li «sept pekati mortal (!) de Occidental», secun Dr. M.:




1. «Duplicitá de pronunciation de c, t, g es absolut ínpossibil in un
L.I.» -- E pro quo? Mult coses, qualificat quam «ínpossibil» ante 40
annus es hodíe agreat; e, in contrari, principies considerat quam
absolut antey es nu plazzat in duesim range. Nequo es fix in ti-ci
munde!

2. «Articul definit es superflu in pluri casus». -- Forsan por li
Russes, ma ne por li altri nationes civilisat! It es astonant que Dr.
M., quel basa li L.I. exclusivmen sur li romanic lingues, escarta li
articul quel es usat de omni ti lingues. Li grammatica deve alminu ne
contradir li base del vocabularium!

3. «Li finale -i por li adjectives, e -e por li substantives es un
esperantisme superflu.» -- To es li sol argument in quel Dr. M. posse
esser *in parte* rect. Ne pro que li finales eufonic es superflu, ma
pro que li -e final posse suficer por li du species de paroles.

4. «Vice -men, -mente vell esser plu international, ma pro quo ne
solmen -e quam in Unial?» -- Nor response anticipat trova se in li sam
nro de Cosmoglotta. Si li brevitá es li marotte de Sr. M. (e just pro it il
prefere li -e), inter li du natural formes -men e -mente, just li unesim
es tande preferibil, e tam suggestiv quam li duesim.

5. «Mult vocabules anglesi e german.» -- Li «mult» es fals. It existe
in Occidental li sam proportion de vocabules ne-romanic quam in li lingues
natural romanic.

6. «Li max terribil pecca mortal de Occidental es su tri conjugationes.» Dr
M. sembla ne saver que just ti tri conjugationes constituet li successe
de Occidental pro que ili permisse formar regularmen li derivates
international, in maniere autonom. Ma it es ver que ti problema del
deverbal derivation esset completmen escamotat de Dr. M, quam noi va
vider it in sequent.

7. «Li famosi lege de de Wahl, pri quel Occidental es tam orgolliosi es un
altri «desperantisme».» -- Por comprender pro quo Dr M. qualifica
talmen ti lege, on deve saver que, vice haver in su sistema, un radica,
de quel es derivat li altri paroles del sam familie, Dr M. admisse
*paroles índependent por li sam familie*, quo multiplica terribilmen
li númere de radicas, it es de paroles a aprender. Si Unial apari, in
prim vise, passabilmen proxim a Occidental, ti similitá es exteriori. In
realitá li construction es tre diferent. Durante que Occidental have un
structura *homogen*, e forma, mersí al regul de Wahl, *regulari
families de paroles circum un sol radica*, Unial have nequó simil. Quam
Couturat hat constatat it ja in 1907, Dr M., indica null families de
paroles. *Li derivates deve esser aprendet índependentmen del radica*.
E to es probabilmen li secrete del ínsuccesse del projecte de Dr M,
malgré su grand eforties de propaganda in li comensa.

Li parol self *ling* quel il usa, por obedir a su marotte del brevitá,
es íncapabil generar li familie bon conosset e tot international:
lingu/ist, lingu/ist/ic, inter/lingu/ist. Ti regulari derivation es
possibil solmen si on departe de lingu/e o lingu/a). Sam casu por li
forme condensat intr, quel ne posse servir formar li numerosi derivates
comensant per inter, e in prim loc inter/nation/al usat de Dr M.. In su
Unial il ne deriva komprensibl de komprender, ni aluzion de aluder,
durante que in Occidental, quam on save it, li derivation es rigorosimen
regulari: comprenD/er, comprenS/ion, aluD/er, aluS/ion, etc por milles e
milles de paroles.

Su parol medik vell facilmen dar medic/in/e, medic/al, medic/in/al, ma
to es ínpossibil in Unial pro que it ne admisse li duplic son de c.
Naturalmen, quande on qualifica quam «pecca mortal» *just li medie
regularisar li derivation natural*, it ne es astonant que nor confratre
devet renunciar abordar li problema del derivation natural e regulari.
Ma ignorar un problema ne es soluer it; hodíe li labor es fat,
felicimen, e li atitude negativ de Dr M. ne va changear ti facte.

_Ric Berger_




## Japanesi e li radio

(Image: 大特價豫約募集 -- Pavillion de Taiko Kioto.)

Li difusion de un scientic progresse in alcun landes de civilisation tre
diferent del nor ne eveni sin desfacilitás sovente curiosi. On save,
inter altris, que li scritura del Chineses, format de 40000 ideogrammas,
tre diferent de nor caracteres alfabetic, interdicte les usar nor
telegrammas: in revancha, li belinogrammas o dessines, transmisset
electricmen, permisse les expresser lor pensada.

Problemas diferent ha imposat se in Japan pos li introduction del
radiofonie. Li desfacilitá ne esset *tecnic*, nam li radio transmisse
egalmen bon omni sones, ma *linguistic*... pro que it ne existe
solmen un lingue japanesi, ma pluri.

In Japan, chascun classe del population possede un idioma, o alminu un
cert númere de expressiones reservat a it. Talmen, li féminas deve
sovente usar paroles diferent de tis usat del homes, e li usation de
expressiones masculin vell esser considerat quam un manca de education.
Antey it existet du lingues totalmen diferent, un por li mannes, li
altri por li féminas.

Analog diferenties incontra se secun li rang social, un servitor ne
parlante li sam lingue quam su mastre. De un altri parte li scrit lingue
es tam diferent del lingue parlat que it es ínpossibil a un ínlitterate
comprender un textu scrit quel on lee le vocosimen.

Dunc li tache del japanese «speakers» ne esset comod: it actet se far
comprender se de omnes, sin chocar li auditores de quel li customes
devet esser respectat. De ti necessitá ha nascet un nov «lingue
radiofonic» contenent paroles pruntat al diferent japanese idiomas;
talmen, por radiodifuser un textu japanese, it es in prim necessi
traducter it in li japanese radiofonic. Poc a poc li radiofonie fa
talmen evoluer li mores aproximante li diferent classes del population.

_Ex «Sciences et Voyages», Paris, trad. R. Bg._


## Li ínpari númeres

Un autoressa racontante su viages in un jurnale notat sin hesitation que
ella comprat un vez un revúe de 37 págines!

Un educator fant li elogie del vertús del Romanos declarat solemnimen a
su eleves:

-- Yes, Seniores, por invigorar lor córpor li ancian Romanos amat
traversar 3 vezes li fluvie Tevere, svimmante, ante lor litt dejuné.

Silentie admirativ trublat per li ricanas del yun Durand.

-- Ah, nu! Eleve Durand, esque vu benevole explicar me li causes de ti
rises.

-- Nu! Yo ride imaginante li mime del svimmatores privat de lor
vestimentes restat sur li altri rive!




## Li chimic nomenclatura




INTRODUCTION: Li sequent articul, specialmen actual, esset submisset a
un chimist sviss, Dr. Diserens, laborant in li conosset firma Geigy in
Basel, productor del famosi DDT. Sr Diserens scri nos:

____
It ne es me
possibil completar vor liste del elementes, nam alcunes, quam nro 85 e
87 ne es ja trovat, e lor plazza resta in blanc. Lu sam eveni por li
nros superiori a 92. It existe tamen poc chances por que noi trova
elementes plu pesant quam uranium in un proxim future. Li calculationes
del fisicos demonstra que, plu lontan, li stabilitá del nucleo ne plu
existe.

Concernente li pesa atomic de vor liste, yo permisset me corecter
alcunes. In facte, sam quant li metodes de mesura perfectiona se, ti
pesas es controlat e on publica chascun annu un tabul international del
constanties. Concernent li elementes 58 a 70, lor pesa atomic ne es ja
definitiv. Li existentie de alcunes sembla dubitosi, o preferetmen lor
*decovrition* sembla dubitosi, nam omnicos quo on save veni sovente
solmen ex mesuras spectrografic.
____

Un complet Occidental-lexico evidentmen va includer tecnic paroles de
omni scienties. In plu, por un Occidental-Occidental lexico cert scienties, quam
chimie, fisica, geometrie, va haver fundamental importantie in li
definitiones.

On sovente audi li opinion que li nomenclatura del scienties es ja
international, e que noi posse simplicmen adopter li nómines tal qual
noi trova les. Ma, si noi studia tecnic manuales in diversi lingues, noi
trova que to es in parte un exageration e que quelc labor resta a far.
In ti-ci micri articul yo oferta quelc suggestiones pri linguistic
principies relativ a ínorganic chimie.

In infra yo da un tabul del chimic elementes, in quel li prim columne da
li atomic numeró, poy li nómine del element, li simbol, li atomic pesa.

Li atomic numerós es li serial numerós del elementes scrit generalmen
(ma ne sempre!) in li órdine del atomic pesas. Ili forma li base del
periodic tabul.

Quelc gruppes de elementes have classificatori (géneric) nómines, p.e.
li inert Gases: He, Ne, A, Kr, Xe, Rn; li Halogenes: F, Cl, Br, I; e li
Rar-terre-metalles: Nros 57 til 71 inclusivmen.

Li nómines del elementes es selectet secun li normal principies de Occidental.
Yo ha scrit les in classic ortografie, ma chascun posse facilmen
converter les a fonetic scrition secun beson.

Ples notar li quasi sufixe -um del metalles. Si on exclude li poc
metalles bon conosset durante long témpor e con nómines in li populari
stratum del lingues (ferre, cupre, argent, stann, aure, plumbe, etc.),
omni altres have ti -um, quel tamen indica que li element es in facte un
metalle. Quande S-ra Curie decovrit li Nro 88 li nómine quasi imposit
se: radi-um.

Noi mem usa -um in li nómine del radicale ammonium, quel acte in
composites quam un metalle e forma sales, benque su formul es NH4
(amoniac es NH3).

Yo ha scrit cromium, ma to es un poc dubitabil. A. have chromium e
chrome,



|===
| At. nró | nómine                       | Simbol     | At. pesa

| 1       | hydrogen                     | H          | 1,003
| 2       | helium                       | He         | 4,003
| 3       | lithium                      | Li         | 6,94
| 4       | beryllium                    | Be         | 9,013
| 5       | bor                          | B          | 10,8
| 6       | carbon                       | C          | 12,01
| 7       | nitrogen                     | N          | 14,01
| 8       | oxygen                       | O          | 16,000
| 9       | fluor                        | F          | 19,00
| 10      | neon                         | Ne         | 20,18
| 11      | sodium                       | Na         | 23,00
| 12      | magnesium                    | Mg         | 24,32
| 13      | aluminium                    | Al         | 26,97
| 14      | silice                       | Si         | 28,06
| 15      | phosphor                     | P          | 30,974
| 16      | sulfur                       | S          | 32,06
| 17      | clor                         | Cl         | 35,36
| 18      | argon                        | A          | 39,94
| 19      | potassium                    | K          | 39,10
| 20      | calcium                      | CA         | 40,08
| 21      | scandium                     | Sc         | 45,10
| 22      | titanium                     | Ti         | 47,9
| 23      | vanadium                     | V          | 50,95
| 24      | cromium                      | Cr         | 52,01
| 25      | mangan                       | Mn         | 54,93
| 26      | ferre                        | Fe         | 55,85
| 27      | cobalt                       | Co         | 58,94
| 28      | nickel                       | Ni         | 58,69
| 29      | cupre                        | Cu         | 63,57
| 30      | zinc                         | Zn         | 65,38
| 31      | gallium                      | Ga         | 69,72
| 32      | germanium                    | Ge         | 72,6
| 33      | arsen                        | As         | 74,91
| 34      | selenium                     | Se         | 78,96
| 35      | brom                         | Br         | 79,92
| 36      | krypton                      | Kr         | 83,7
| 37      | rubidium                     | Rb         | 85,48
| 38      | strontium                    | Sr         | 87,63
| 39      | yttrium                      | Y          | 88,92
| 40      | zirconium                    | Zr         | 91,27
| 41      | niobium                      | Nb         | 92,91
| 42      | molybdenum                   | Mo         | 95,95
| 43      | masurium                     | Ma         | ?
| 44      | ruthenium                    | Ru         | 101,7
| 45      | rhodium                      | Rh         | 102,91
| 46      | palladium                    | Pd         | 106,7
| 47      | argente                      | Ag         | 107,88
| 48      | cadmium                      | Cd         | 112,41
| 49      | indium                       | In         | 114,76
| 50      | stanno                       | Sn         | 118,70
| 51      | antimonie                    | Sb         | 121,76
| 52      | tellur                       | Te         | 127,61
| 53      | iod                          | I          | 126,92
| 54      | xenon                        | Xe         | 131,3
| 55      | cesium                       | Cs         | 132,91
| 56      | barium                       | Ba         | 137,36
| 57      | lanthanum                    | La         | 138,92
| 58      | cerium                       | Ce         | 140,13
| 59      | praseodymium                 | Pr         | 140,92
| 60      | neodymium                    | Nd         | 144,27
| 61      | illinium                     | Il         | ?
| 62      | samarium                     | Sm         | 150,43
| 63      | europium                     | Eu         | 152,0
| 64      | gadolinium                   | Gd         | 156,9
| 65      | terbium                      | Tb         | 159,2
| 66      | dysprosium                   | Dy         | 162,46
| 67      | holmium                      | Ho         | 163,5
| 68      | erbium                       | Er         | 167,2
| 69      | thulium                      | Tu         | 169,4
| 70      | ytterbium                    | Yb         | 173,04
| 71      | cassiopeium                  | Cp         | 175,0
| 72      | hafnium                      | Hf         | 178,6
| 73      | tantalum                     | Ta         | 181,88
| 74      | wolfram                      | W          | 183,92
| 75      | rhenium                      | Re         | 186,31
| 76      | osmium                       | Os         | 190,2
| 77      | iridium                      | Ir         | 193,1
| 78      | platin                       | Pt         | 195,23
| 79      | aure                         | Au         | 197,2
| 80      | mercurie                     | Hg         | 200,61
| 81      | thallium                     | Tl         | 204,39
| 82      | plumbe                       | Pb         | 207,21
| 83      | bismut                       | Bi         | 209,0
| 84      | polonium                     | Po         | ?
| 85?     | ?                            | ?          | ?
| 86      | radon footnote:[O emanation.] | Rn  | 222
| 87?     | ?                            | ?          | ?
| 88      | radium                       | Ra         | 226,05
| 89      | actinium                     | Act        | ?
| 90      | thorium                      | Th         | 232,12
| 91      | protoectinium                | Pa         | 231,0
| 92      | uranium                      | U          | 238,07
|===



G. Chrom. Carbon es solmen li nómine del chimic element. Por li minerale
yo proposi charbon. A.F.G. have apart nómines por li minerale.

Un *simbol* consiste in un majuscul, con un minuscul líttere quande it
es necessi far un distintion. Li simboles es selectet secun
international usage. Generalmen li líttere(s) coresponde a nor nómines
del elementes, ma in quar casus ili es derivat de un altri nómine:
Sadium: Na (de arabic natrum); Potassium: K (de Kalium); Antimonie: Sb
(de L. stibium); Mercurie: Hg (de L.- ex Gr.- Hidrargirum)

Li atomic pesa es li pesa de un atom comparat a un atom de hidrogen. To
es li original sistema. Hodie li unité es li 1/16 del pesa del atom de
oxigen. Talmen li atomic pesa de oxigen es 16 precismen, e ti de
hidrogen es 1,008. Li diferentie es tre micri. Li atomic pesas es li
statistic o medial valores, sin egardar li isotopes.

Metalles e Non-metalles: Ti division del elementes es important e
fundamental, benque it es desfacil; it es fat secun principies explicat
in li manuales. Li non-metalles sta in direct contraste al metalles ne
solmen in fisic ma anc in chimic proprietás. Du elementes, arsen e
selenium, es exceptiones pro que ili have proprietás inter metalles e
non-metalles. Pro to ili es nominat metalloides.

Quelc elementes -- Nros 85 e 87, e forsan du o tri altres -- es
«ínconosset elementes», li existentie de queles es indicat in li
periodic tabul. Si ili ha esset decovrit, li atomic pesa ne ha esset
determinat. Ili es marcat de un punctu de interrogation.

Abreviat nómines de elementes: Quelc important elementes have abreviat
formes de lor nómines, usat con finales e in composit paroles, in quel
on usa li conexiv vocale -o-:

|===
| Element | carbon      | hidrogen | sulfur       | nitrogen | oxigen  | fosfor
| Abrev.  | carb        | hidr     | sulf         | nitr     | oxi, ox | fosf
| Exemple | carbohidrat | hidroxid | cupre-sulfat | nitric   | oxide   | fosfat
|===



Li *Composites* es indicat per formules quel consiste in li simboles
del elementes: NaCl. Li electro-positiv element es ordinarimen posit in
prim loc, li negativ in fine: H2 SO4. Li nómines del composites es scrit
per apart paroles in A e in altri lingues, in singul long paroles in G.
Yo proposi un medial via, i.e. scrir per un union-streca: solium-clorid:
NaCl, etc.

Si it existe 2, 3, etc atomes de un element in li molecul, to es indicat
per micri inferior numerales, quam in A, G, S. Talmen H2O, quel es
equivalent a H-O-H.

Noi reserva li superior position del lítteres por indicar li iones, p.e.
Na+Cl-. Anc por li atomic pesas del isotopes.

Finales es presc sempre identic in forme e analog in sense al ja
existent finales de Occidental:

-id indica un simplic binari composite del nominat element con ti altri
element ja mentionat: hidrogen-clorid: HCl; hidrogen-sulfid: H2S;
Cupre-oxide: CuO.

-osi indica un plu alt proportion del nominat element in li molecul --
Sulfurosi-acid: H2SO3



-ic indica un minu alt proportion del nominat element in li molecul --
Sulfuric acide: H2SO4

-at indica un radicale consistent in li nominat element, combinat con li
plen númere de oxigen atomes. -sulfat: -SO4; -nitrat: NO3;
sodium-carbonat: NaCO3

-it indica un radicale con minu mult oxigen -- -sulfit: -SO3; -nitrit:
NO2

Prefixes: Quande it es necessi indicar li númere de atomes de un element
in un molecul, noi usa grec prefixes: 1/ Carbon-monoxide: CO. 2/
Carbon-dioxide: CO2 3/ Sulfur-trioxide: SO3. 4/ Carbon-tetracloride:
CCl4   5/ Fosfor-pentoxide: P2O5

Por li valenties yo prefere L. prefixes. Talmen ili ne colide con li Gr.
prefixes del molecules, anc ili acorda plu bon con li L. valent:
univalent, bivalent, trivalent, quadrivalent.

Per- indica un supernormal quantitá de ti element in li molecul:
Sodium-peroxide: Na2O2 (sodium-oxide: Na2O). Hidrogen-perixode: H2O2
(aqua H2O).

Por concluder yo suggeste un bell micri problema. Quande in 1895 on
decovrit li element nro 2 per spectroscopic exploration del sole, on
nominat it per li grec nómine de ti astre con un classic finale: helium.
Ma -um es L.; li gr. finale vell har esset -on. In plu, helium es li sol
non-metalle con finale -um; e in fine helium es un membre del inert
gases, de quel omni altres fini per -on.

Omni to ducte a helion. Ma li international forme es helium. Nu, quo va
esser nor ver solution?     H.D. Akerman (London)





Li Esperantistes ama reprochar a Occidental-interlingue li variabil
pronunciation de C. E ili sovente combatte it per li argument que li
variabilitá vell esser tro desfacil justmen por Germanes. Ma, in
realitá, li Germanes pronuncia li C ne altrimen quam in...Occidental. Vi quelc
exemples quel chascun Germane va leer corectmen:



a/ General nómines

Capitol

Centimeter (cm)

Cichorie

Cognac

Curaçao

Clique

Creme

b/ nómines de german cités

Camburg (Saale)

Celle (Hannover)

Cimbern (germ. gente)

Coburg (Bavaria)

Cuxhaven

Clausthal (Harz)

Crailsheim (Würtemberg)

c/ propri nómines

v. Canstein (Bibel)

Celsius

Cilli (= Cäcilie)

Columbus

Curatus (prestro catolic)

Clausewitz (germ gener.)

Cranach (pictor)

J. Quensel (Gotha), Germania



Sr Koning, de Nederland, opine que on deve dir in Occidental Heinrich e ne
Henri, pro que Heine es un german scritor. Response: Li question del
propri nómines deve esser studiat un vez seriosimen. Esque on deve
conservar li formes national o esque on deve adaptar les al romanic
caractere del lingue, quam noi fa generalmen in li geografic nómines,
por ex.: Germania e ne Deutschland, Austria e ne Oesterreich. Ambi
opiniones posse esser subtenet de bon motives. Til quande on va
determinar li max bon solution it sembla nos preferibil lassar li
complet libertá in ti dominia.




## Actualitás scientic


### Li prostata e su morbes

(Image: vessica, pubis, prostata, uretre)

Li prostata es un glandulari organe del mascules, quel invelopa li
inicial portion del uretre, e quel apartene al classe del glandules in
composit grappes. Li morbes del prostata es sat frequent. Che li
adultes, on trova li *acut prostatite* e li *prostatic abscesses*
debit, por li pluparte, al gonococco; li *cronic prostatite* de quel
li cause es versimilmen li blenoragie. Che li mannes hant preterpassat
li etá de quinant annus, on trova li *hipertrofie del prostata* o, plu
rarmen, li *cáncere del prostata*.

Anatomicmen, li prostata have li forme e li volúmine de un castanie; su
volúmine, tamen varia secun li etá (che li oldes it posse atinger li
volúmine de un ove de gallina). It es trapassat per li canale del uretre
e it da passage al ejaculatori canales.

Fisiologicmen, it have un duplic function: glandulari organe, it possede
un propri secretion (prostatic liquide); it es un liquide blancatri,
spess, quel constitue quasi un lubrificante, ma quel ne possede un
fecundari proprietá; in ultra it es un contrabile quel pulse in li
canale del uretre li spermatic liquide.

Patologicmen, li prostata posse esser li sede de mult morbes enumerat in
supra. Sin intrar in li detallie del terapeutica quel omni ti morbes fa
nascer, lass nos signalar li grand progresses realisat in nor témpor in
li chirurgie del prostata (ablation).

Secun Dictionnaire encycl. Quillet, trad. G Aguiré, Paris

Nota del traductor: Nu on fa li foration del prostata contra li
hipertrofie. On di que to es un tre simplic operation e sin dangere.





## Orígine del parol nylon

Save vu de u veni li parol NYLON quel, con rapiditá, ha esset adoptet de
omni féminas del terra?

Ples remarcar in prim, que ti du síllabes es admirabilmen trovat e que
ili sembla tam bon in omni lingues. Ti parol ha nascet de un hasarde tot
ínexpectat. Li equip quel ha inventet li Nylon havet ye su cap li
chimist Dr Carothers. Quande li producte esset definitivmen perlaborat,
durante li ultim guerre, Dr Carothers exclamat: «Now, You, Lousy Old
Nipponese!» (Nu, Vu, Old Pediculosi Japanese) quo posse esser traductet
per: «Nu, contra vos, old pediculosi Japanese». Ti exclamation havet un
tal successe que on decidet nominar li nov materie per li prim lítteres
del quin paroles de Dr Carothers.

(Secun VENDRE, Paris, dec 1948.)

Vie de l'Entreprise (Lille), precise que li decovrition del NYLON havet
un grandissim importantie por li guerre contra Japan.

_Trad. G. Aguiré, Paris._


### Orígine del lude de billiard

Li billiard esset inventet in Anglia, in 1552, de un prestator sur
gages: William Kero. Li prestatores havet quam reclam-placca tri bules
ex ligne, quel ili pendet súper lor butícas. William Kero imaginat un
divertissement in su propri maniere. Il prendet li tri bules de su
reclam-placca, e amusat se per far les incontrar e chocar unaltru in
omni species de combinationes.

Secun SVP, Paris.




### Li television in li cinemas

Li die ne es tre lontan quande on va posser vider, in li cinemas,
spectacules vermen actual, mersí al decovrition, fat de un anglesi
firma, de un nov sistema de spegules por li projection cinematografic de
programmas de television.

Til hodíe, li max grand desfacilitá quel oposit se al television in li
cinema provenit del alt custas de un sistema de spegules capabil
reflexer sin deformation ni perde de lúmine, sur li ecran, li image
aparient sur li catodic tube del aparate de television... Un
constructor, ad-vere, hat mastrisat li desfacilitá, ma su sistema custa
tam mult que solmen li salas max luxuosi posset permisser se li
installation de it. Li nov decovrition reducte li expenses
considerabilmen. Li combination de linses del nov dispositive postula un
apertura de F. 0.7. Li superficie es solmen sferic, que mult simplifica
li fabrication e reducte li custas. Li provas monstra que ti procede
projecte sur li ecran un image tre clar e sin alcun distorsion.




### Li papere in li munde

Un famosi ingeniero, Sr Tellier, ha just decovrit un procede mersí a
quel il obtene paper-paste per fen de terr-pomes e shelles de pises e
faseoles. On posse fabricar talmen un excellent papere por inpaccation.

On save que li papere esset inventet in China, de Mung-Tian, circa 200
annus ante nor era. Il esset in prim fabricat probabilmen per cortice de
muriero.

Pos diversi transformationes, li papere, quel esset traet del pallie del
ris e del frumente, del chiffones, etc, passat a Turkestan e arivat al
Arabes in 750. It esset conosset in Europa solmen in li 12-esim secul e
in Francia solmen in li 13-esim secul.

Hodie li sol jurnales absorpte 40% del production del papere, li reste
eante al libres, al inpaccationes de omni species, al tapetes e al...
burocratic paperaches.



Ante poc témpor un facte tre curiosi fat mult bruida in li valley del
Ormonts in li Canton de Vaud (Svissia).

Un senior Borloz volet mortar su cat. Il actet in maniere ne far suffrer
li animale, e il imaginat ligar un detonator al col del animale. Poy il
accendet ti detonator e retraet se rapidmen. Ma li cat comensat sequer
obstinatmen su mastre, quel refugit se in un feniere u li bestie
naturalmen penetrat detra le. Sr Borloz havet tande li felici idé
ascender sur un scale til li unesim etage. Just in li moment quande il
retraet li scale li detonator explodet, mortante li cat. Sr Borloz,
tande renunciante ti dangerosi medie de mortation por desembarassar se
du un duesim cat resoluet strangular ti-ci. Ma on save que li vive es
tenaci che li cates. Sr Borloz credet li sui mort quande subitmen li
bestie mordet le, cupante profundmen su carne. It sequet un grav
venenation de sangue pro quel Sr Borloz morit.




## Celebri picturas: «Juliett Recamier», de Gerard

Sin talente special, sin nobilesse, Juliette Recamier devenit li max
admirat fémina de su epoca, e aquisitet un europan reputation. Bell ella
certimen esset, ma it ha existet féminas tam inteligent e plu bell, quel
lassat null nómine in li historie. Ma ella havet un charme íncomparabil,
un bonitá sin límites e, in manca de nobilesse, un noblesse e
distintion...Quande, in 1806, su patre, administrator del postas, esset
destituet e que su marito perdit su fortune, ella renunciat al luxu con
li subrise. Talmen ella conservat omni su amicos.

(Image: Juliette Recamier, de Gerard)

Juliette Recamier esset constantmen circumat de multissim adoratores, e
tamen su vive esset ínreprochabil. On pretende mem que su maritage
restat «blanc», it es ne «consumat». In li etá de 15 annus ella hat
maritat un bankero de 42 annus, Jacques Recamier. Alcun historianes, por
explicar ti strangi facte, asserte que Recamier hat esset li amanto del
matre de Juliette e in consequentie esset li patre del yun fémina. Per
ti maritage il volet solmen transmisser su fortune a su filia sin
reconosser la legalmen quam su infante por ne deshonorar li matre. To es
presc un historie por folietonistes!

Inter su numerosi adoratores, du esset su preferetes: li prince August,
filio del rey de Prussia, e Chateaubriand. Ella conosset li unesim
durante su captivitá in Francia quam prisonero de guerre, ma per un
amusant capricie del face li ver prisonera esset Juliette self, li max
famosi Francesa del epoca, quel esset conequestat del Prussiano. Ella
concedet le li sol besa quel ella dat a un mann. Ella tamen ne devenit
princessa, ne pro que su marito refusat li divorcie, ma pro que ella
renunciat rupter li liga quel unit la a un mann por quel ella havet un
tre grand estima.

Plu tard un altri amicie, presc passionosi, ligat la al grand scritor
francesi Chateaubriand, quel ella recoliet in su hem del «Abbaye aux
Bois».

Chateaubriand devenit ínfirm e íncapabil marchar sin servitores; sra
Recamier devenit ciec pro li cataracte. Tamen il ofertat la, in li etá
de 72 annus, maritar la quande ella devenit líber pos li morte de su
marito. Ella refusat e un poc plu tard ili morit presc in sam témpor.

De Juliette Recamier on conosse pluri celebri portretes pictet de David
e de Gerard. Ti de David, in quel Juliette es alongat sur un lette
roman, es li max celebri. Tamen nor dama preferet li picturas de Gerard
de quel noi da in supra un reproduction secun un dessin de Chevignard.
Gerard, quam su mastre David, apartene al gruppe del pictores nominat
classit, quel serchat lor inspiration in li antiquitá, ma su portretes
es plu familiari quam tis de David. Li pictura classic reyet durante li
tot vive de Napoleon, circa de 1770 a 1820.

_Ric Berger_




# Cosmoglotta A 145 (apr 1949)

CENTRAL ORGANE de INTERLINGUE (OCCIDENTAL)

EDIT. A

Nro 145

APRIL

1949


## Invasion de nov lingues international

Seriosimen ti invasion sembla constituer li 8-im calamitá de Egiptia.
Desde li comensa del secul nasce medialmen *un* lingue international
chascun mensu e hodie on conta ja plu quam 700 projectes publicat e li
production continua... Un poc refrenat durante li guerre, forsan pro li
manca de papere, li nov projectes recomensa pulular. Ili es mem tam
numerosi que Cosmoglotta renuncia recenser les! Li sol diferentie con antey es
que, vice imitar Esperanto ili nu basa se max sovente sur li naturalitá.
To es ja un progresse, ma ti evolution ne compensa li enorm perde de
energie e de bon voluntá quel es expenset ínutilmen e mem nocivmen, nam
li sol efecte de ti situation es amusar, poy detornar del
interlinguistica li publica quel naturalmen conclude: si to continua, it
va exister tam mult interlingues quam interlinguistes. E li autor de
projecte, quel crede naivmen auxiliar e promoer li afere del L.I.,
solmen contribue risibilisar it.

Noi ne nega que ti autores es sinceri in lor tentatives multiplicat.
Chascun es persuadet que il ha trovat li max bon solution, e il pensa
tande que su deve es publicar e propagar it por li felicitá del
homanité. Tamen, considerante que desde un demí-secul omni projectes
publicat, exceptet 4, ha bentost cadet in oblivia malgré omni
esperanties, moné expenset e van sacrificies, noi posse concluder que li
metode ne vale. It es simil a ti del Danaides condamnat plenar un tonne
sin funde. Til un cert gradu on posse comprender que null colaboration
es possibil inter li ancian conception filosofic de Ro, o anc inter li
semi-artificial (Esperanto, Ido) e li nov conception naturalistic...ma
inter li *partisanes del naturalitá*, esque un colaboration ne posse
vicear ti nociv concurrentie inter fratres?

un colaboration de quel vell resultar un *sol* lingue? Nam on ne posse
nominar *colaboration*, o mem... *labor* un dispersion de eforties
constituent un anarchie sin exemple in li altri dominias.

Che Esperanto li «Fundamento» impedit omni possibilitá de amelioration
o de evolution. Che Ido li vocabularium esset melior, ma li grammatical
base, imitat de ti de Esperanto, deformat presc omni derivates natural.
Li sistemas *naturalistic*, ante li aparition de Occidental,
constituet un pluralitá sin cohesion, dunc sin fortie atrativ. De Wahl
havet li merite aglomerar *lentimen* ti polve de bon voluntás, creante
finalmen un movement organisat.

Vice auxiliar le in su interprense, mult partisanes del modern lingue
auxiliari ha usat lor forties por contraacter le, provante crear
movementes paralel, por exemple Riedel e Scheffers, con lor Uniti
Langue, Weisbart con su Mundilatin, mem Jespersen con su Novial, e sin
parlar pri recent tentatives. Pos lor morte on ne plu audit parlar pri
ili. Lor ovres havet null utilitá, *ma contribuet disperser li
interlinguistes in pluri campes hostil*.




Vermen, esque it ne vell har esset plu inteligent e plu sagi, vice crear
e propagar nov variantes naturalistic, simplicmen partiprender li
labores in li principal sistema
naturalistic, it es nor lingue? Ti lingue forsan ne satisfa nor
novatores? Ma esque *lor* lingue, de ti descontentes, va satisfar plu
bon li munde? *Ili* es persuadet pri to, ma constatante que desde li
publication de Occidental, in 1922 ne un sol concurrente posset superviver
long, noi deve concluder que li númere del ilusiones egala ti del
desilusiones.

It sembla strangi que vice colaborar con nos, mult partisanes prefere
composir nov projectes e expenser lor moné in custosi apart propaganda.
In comensa to naturalmen flatta lor vanitá, ma poy quant penibil e
dolorosi apare li fiasco de lor car esperanties!

Noi pensa, por exemple, al german Weisbart, por quel de Wahl havet un
tre grand estima. Weisbart esset un mann talentosi e altruistic, quel
vell har esset un preciosi auxiliator in li developation de Occidental. Ma il
preferet crear successivmen 4 lingues sempre plu proxim a Occidental, e
obstinat «girar circum li potte», quam on di in francesi, vice intrar
in it. Fals orgollie? On ne save. E hodie, Weisbart mort, su tot ovre
cade in oblivie. Seme perdit sur li lápides!

Ma li nov projectes continua pulular. Li pluparte de lor autores conosse
apen li question, quo ne impedi les publicar spess brochuras plen de
assertiones refutat desde long del experientie. Quande un autor vole
parlar pri elevage del cunicules, il prende li precaution consultar li
tractates del specialistes, ma, evidentmen, por parlar pri
interlinguistica, on ne deve embarassar se con tal superfluitá: Quicunc
interessa se pri li problema del L.I. *comensa* per parturir un spess
grammatica in quel il decide con un desarmant autoritá pri omni
detallies.

Ti astonant pretensiones e candore de alcun autores de L.I. retrova se
in lor propaganda. Pro que Occidental have li sol movement *organisat* basat
sur li naturalitá, ili considera su organes quam un *salta-planc* por
conquestar li glorie. Ili invia lor projecte, sovente apen exbossat, a
Cosmoglotta, expectante li ínmediat adhesion a lor opiniones interlinguistic.
E si Cosmoglotta have li audacie recenser it sin entusiasme, noi recive un
pluvie de mal complimentes; si nor revúe renuncia parlar pri it, noi es
acusat tande «timer li concurrentie»; e si noi responde a lor
criticas, noi es qualificat quam «arogant polemistes»!

E finalmen si -- quam to eveni fatalmen -- lor projecte es bentost
obliviat pro li continui ariva de nov sistemas, to es ancor *nor*
culpe: noi es acusat har fat li «conspiration del silentie»!

Si alminu ti sapient autores vell concordar in lor reprochas linguistic
contra Occidental, noi vell traer ex lor condamnationes alquó util por
ameliorar nor lingue, ma nequant! Omni lor criticas contradi se e
anihila se reciprocmen.

In omni casus un cose noi ne deve far a un autor de L.I., it es obliviar
citar un textu de su sistema. Alcun mem -- on memora it forsan -- postulat
que Cosm mey publicar un specimen de su L.I. sur li covriment vice li
image decorativ habitual!




Desde presc 40 annus li subsignate sequet die pos die li evolution del
L.I., e studia quasi omni nov projectes. Nu, noi posse dir que omnicos
ha esset dit pri li problema del L.I.. Desde long li autores solmen
combina *nov variantes* de lingues ja publicat, nam anc sur li base
del naturalitá on posse imaginar sin halte ínfinit variationes. Si, in
li sistema naturalistic, li *pluparte* del paroles es international, e
pro to escapa ex discussiones, it existe tamen un litt proportion de
vocabules in queles dúbitas es sempre possibil. Por exemple, qui va
decider con certitá inter anc, anque, anche, anke e mem aussi? Inter yo,
jo, io? inter dunc, donc, donque, dunque, inter noi, nos, nu, inter pri,
perí, about, sopro? Or, it es just pri ti paroles que nor criticantes
querella nos, quam si it vell esser nor culpe si un evident
internationalitá ne existe por omni ti paroles. Far un nov lingue con
altri combinationes de paroles ne solue li question, *pro que un
triesim autor posse sempre postular nov combinationes*. Ti lude dura
desde long e it nu sufice.

Li sol medie exear de ti marasme interlinguistic es *acceptar* quam
base li max expandet lingue naturalistic (Occidental) decider, per votationes
del Academie, li changes aconosset quam necessi pos discussiones. Si li
majorité decide li «statu quo», li reformistes mey conformar se
sincermen al decisiones, quam in qualcunc altri societé. Organisar un
dissidentie e crear un nov movement ne supera li desfacilitá, pro que
nequí e nequó garanti que in li nov movement li sam procede de
dissidentie ne va esser recomensat de alcun descontentes. *Tis, quel ne
posse acceptar li decision del majorité deve expectar que anc in lor
campe li discipline va esser rejectet, e que li statu anarchic va
continuar sin halte*.

Chascun es líber proposir un amelioration -- noi vole dir: to, quo il
*crede* esser un amelioration -- a nor academie. Ti academie es
composit de interlinguistes conossent til funde li questiones
interlinguistic. Li facte que omnes (si noi ne erra) ha propagat antey
altri lingues international pruva que ili ne es obstinat, ma es
partisanes del progresse.

Naturalmen ti academie ne va acceptar discusser omni propositiones,
sovente contraditori, nascet ex capricie. Li propositor deve motivar les
per convictiv argumentes, ma ti condition es usual in *omni*
organisationes democratic: guvernamentes, societés, tribunales, clubes.
Li propositor, quel ne successa far adopter su idés tamen accepta
submisser se al decisiones del majorité, mem contrari a su opiniones.
Corporationes in queles chascun reserva se li jure refusar li decisiones
del majorité bentost cade in li anarchie e dissocia se.

In li modern interlinguistica noi ne comprende pro quo tal disciplina ne
vell esser possibil. Null del 15 membres del Occidental-Academie opine que Occidental
es perfect e íntuchabil. Chascun de ili, in contrari, have li idé que
alcun elementes del grammatica o del vocabularium posse esser ancor
«ameliorat». Tamen null de ili va far claccar li portas in li casu u
su propositiones ne va esser acceptat, e poy crear su propri sistema; in
prim pro que fundar un movement vell *postular mult plu moné, energie e
témpor quam convicter 14 homes pri li excellentie de su propositiones*.

On save que, in comensa, pluri adherentes de Occidental mult criticat li
«apostrofat lítteres» l' e n'. Crear un nov projecte exempti de ti
detecte vell har esset un solution. Tamen ili judicat plu simplic
*convicter* per bon argumentes li membres del academie, quel votat li
supression de ti «defecte». Esque ti procede ne es plu intelligent
quam un dissidentie? E precipue plu conform al solidaritá?

Inter li ínmobilisme de Esperanto e li fatigant agitation dispersiv del
«novatores» esque on ne posse trovar un medie eficient «organisar»
li progresse?

_Ric Berger_




## Nov traductiones biblic

Quocunc mey esser nor convictiones vis a vis li religion, on ne posse
impedir se admirar li devotion e li tenacitá del missionarios. Mem
scienticmen lor ovre have un alt valore pro que ili deve crear e fixar
un lingue scrit por numerosi popules quel ne possedet un tal til hodie.

Con un ínfatigabil patientie, li missionarios recolie sur li labies del
indigenes de omni regiones del terra li paroles quel apari tam ínform,
tam strangi, tam poc apti por expresser alt pensas. Poc a poc ili
organisa ti cáos: ili capte sones, ili decovri li nuancies del
intonation; ili percepte li nov medies de expression, e un die veni
quande li racontas del Bible apari in un nov lingue.

Hodie li Bible es traductet, in tot e in parte, in presc 900 lingues, e
li «Societé biblic britannic e extran», de quel li sede es in London,
posse emfasar har editet, it sol, li Bible in 900 diferent lingues.

Ma si ti resultate es marvelosi, on ne deve obliviar, tamen, que it
existe ancor 1500 lingues in quel nequó ha esset traductet. In Europa
self on parla 79 lingues, ma solmen in 35 de ili li tot Bible ha esset
traductet. On vide que it existe ancor mult a far por li scientistes del
future. Interim li labor de traduction continua. In li sol annu 1933
aparit 10 nov traductiones in lingues ne havent un scritura, quo obligat
usar li latin alfabete. Quam exemples noi da in sequent specimenes de
verses biblic:

Kamberri.

Gama Usula chiga t-uduniya hali u cha Ma ma yi zana matsai ndi'i, adama
biti maya bûtu yi unûngû wa, amma wa har abada.

Habbe.

Sabou Ama adouna gai ibebe, Aini wo se tourou go obou, ine woi wo le
gawase ye, yamar' ka omo sogo wo bemo ga.

Tsamba.

Je deut ne den ma naken pen d wo ni, gon naken bemi me, i nya r

Tziganes de Lettonie (Europe).

Iake milidza Devel svetos, so otdija Peskires jek lccine Chaves, sobi
svako, pacaibnaskiro an Leske, menazgininel, ne mejal leske dziben
bekoncoskrio.

Yaka.

Me nadileeli: Bu buka ba khinya thumu ba Tzyambi mu nga masuma mayele.

Kunini (Oceanie).

Ingele pese ngalu itu sogarumesi. Buaraigo mame God, mane matatu ergo
nairege, mane nalazutege matatu.

Vi quelc precisiones pri ti lingues: Li Kamberri es parlat de circa
40000 homes del region del Niger, li Tsamba de circa 20000 homes proxim
li francesi Camerun. Li Yaka es parlat in li francesi equatorial Africa.
Li popules parlant Habbe es Mohamedanes vicin del Sudan. Li Kunini es
parlat solmen de un litt popul de 2500 homes, de Papuan orígine
(Oceania), e it existe un sol Europane conossent ti lingue.

Li Tsiganes de Lettonia es un del numerosi tribes de ti curiosi popules
quel erra sin cessa tra Europa, conservante ínmutabilmen su lingues e su
customes. It esset un bell interprense converter al evangelie ti nomades
supersticiosi, furtori e mentitori.

Ex «Notre Journal, Lausanne», trad. R Bg




## Li finale -i del adjectives

On ha mult reprochat ti -i facultativ a nor lingue, parlante mem pri un
reste de Esperantisme! Pro que tal criticas tende far creder a un grav
manca in li conceptiones de de Wahl, noi opine necessi far memorar
declarationes ancor poc conosset de nor mastre. Ti declarationes es tam
plu significativ que ili esset fat in 1929, in li moment quande
Jespersen, per su Novial, tendet, de su tot autoritá de linguist,
imposar ti finale -i sistematicmen por omni adjectives.

Li problema del -i final esset exposit de de Wahl in Cosm, April 1929,
p. 70, sub li titul «Linguistic questiones». Li letura de ti articul
monstra un astonant perspicacitá che nor mastre, quel previde e cita li
objectiones quel on fa nu a ti finale -i. Constatante que ti final -i
sona tre foren, il scri:

____
Li regules de Occidental tre clarmen di que li usation del finale -i del
adjectives es absolutmen voluntari e nullmen obligativ, u it ne es
postulat per li forme del sufixe o li necessitá distinter it de un
identic substantive, si posse evenir un miscomprension. E pro to it
totmen ne es necessi usar ti ci finale. On posse tre bon usar ti paroles
sin finale, o on vell posser mem adjunter li general eufonic finale e:
bone, clare etc.
____

Ergo de Wahl self considerat li -e eufonic quam aplicabil anc al
adjectives. E in facte il usat in su Auli li -e e ne li -i por ti
function.

Li divergentie actual Occidental e li naturalitá conceptet de IALA veni del
facte que, pos li difusion de Occidental in romanic landes, li beson del
finales eufonic esset sentit plu mult quam antey, quande nor lingue
havet adherentes solmen in landes de lingue german. Li -i final del
adjectives devenient plu usat pro rasones eufonic, comensat chocar li
Romanes per su repetition ne previdet in comensa.

Tande on vell har devet reprender li question de ti finale adjectivic,
usante li general eufonic -e, quam consiliat it E de Wahl.

Just pro ti repugnantie usar li -i del adjectives, de Wahl scrit sempre
li sufixe del habitantes -és. Ma con li tendentie actual diminuer li
accentus scrit, e li necessitá adjunter un vocale por indicar su son
moll, on esset obligat, in li ultim annus, adjunter un -i: -esi, anc
-osi, augmentante talmen li númere del ínnatural finitiones -i. Nu, it
es evident que li usation del -e pos adjectives vell soluer ambi
desfacilitás, supressente li accentus scrit e conservante li s moll
(anglese, numerose, etc.).

On deve constatar hodie que li opinion de IALA, pri ti punctu, ne es
oposit a ti de de Wahl, ma in contrari confirma it contra Jespersen.
Nequo impedi dunc li Occidentalistes adherer al tese de IALA concernent
li usation general del -e final por li nómines e li adjectives. Li sol
objection es li miscomprensiones possibil resultant del identification
del nómines e del adjectives. Esque tal casus existe? Noi atende
exemples, ma ne solmen paroles isolat, nam on save que li contextu
auxilia sempre li comprension. Ili deve esser frases complet.

It es evident que ta u li -i final apartene al radica, it deve restar,
quam in brevi (pro a/brevi/ar), in levi (pro a/levi/ar).

_Ric Berger_




## Universel, un nov lingue filosofic


### Evolution regressiv

In li evolution del flores e del animales li scientistes constata
sovente curiosi casus de brusqui aparition de formes desaparit desde
long. Li natura sembla haver ínexplicabil regressiones quel felicimen
resta generalmen isolat e tre rari.

Tal fenomenes biologic sembla manifestar se anc in interlinguistica, in
ti evolution continui del sistemas *a priori* al sistemas *a
posteriori*, del artificialitá al naturalitá.

On conosse li projecte de lingue filosofic, 100 0/0 a priori, nominat
RO, e quel su autor, Sr Foster de U.S.A., propagat durante plu quam 40
annus sin trovar un sol adepte. Quande in Cosmoglotta de januar 1934 noi
presentat e analisat ti projecte, noi pensat que it cludet definitivmen
li capitul del lingues filosofic. Ma ante poc témpor ha aparit in Paris
un nov lingue del sam specie composit de Sr Augustin Joseph Decormis,
honorari major de artilleríe francesi e oficero del Honor-Legion, in
Peyriac-de-Mer (Aude, Francia).

In un prospecte quel noi just recive, Sr D. explica que il esset alarmat
del information publicat in un revúe linguistic pri li labores de IALA.
Audiente que ti association decidet «escartar li sistemas schematic
quam Esperanto e Ido, pro que lor base revelat se *scienticmen sin
grand valore*», Sr D. opine que it es un erra constructer un idioma
international sur li lingues europan, nam tande, il di «on desavantagea
omni altri popules, it es li 4/5 del munde».


### Li chimera del universalitá

Li lingue quel Sr. D. reva ne es limitat al «popules de Europa». Un
idioma basat sur li naturalitá sembla le tro mesquin. Il pensa strax a
un lingue de intercomprension por li tot *universe*, forsan anc por li
altri planetes con quel on va esser bentost obligat etablisser
relationes. In ti eventualitá, on ne deve contentar se con li medie
ínsuficent de un lingue europan.

«Li lingues auxiliari publicat til hodie», il scri, «ne plena li
conditiones del universalitá... Ili es omni «maculat» de europanisme.
Or nor continente es solmen li 1/5 del munde quam parte, e forsan ne mem
un centesim quam population».


### Fals premisses

It es regretabil que, ante parturir un lingue international, Sr Decormis
ne prendet li pena studiar plu bon li geografie... linguistic e li
experienties fat til hodie de su precessores. Il conosse mem tam poc li
historie del L.I. que il nómina per erra nor lingue li «Continental»!



Or, si nor continente es solmen l i1/5 del munde, su lingues, in
revancha, extende se sur li tot terra. America parla 4 lingues europan,
Oceania quasi solmen anglesi, alminu in li relationes comercial e
intelectual. In Africa e in Asia on es comprendet de land a land per un
grand lingue europan. In contrari, un idioma negri o asiatic deveni sin
utilitá éxter su land. Vi un facte brutal e íncontestabil, e noi es
astonat que un oficero francesi, representant un del max brilliant
civilisationes quel dissema partú
li cultura, proposi ignorar completmen su lingue civilisatori por vicear
it de un *combination de signes e de sones íncomprensibil a omnes*!

Til hodie li pluparte del Franceses quel noi ha conosset esset
ínreductibil partisanes del francesi lingue quam lingue international,
manifestation exagerat de un patriotisme ínpossibil a contentar apu
altri patriotismes sammen justificat. Hodie noi trova nos avan un
exageration just oposit, quel vole supresser omni influentie del lingue
national. Esque, inter ti du extremes, it ne es possibil trovar un just
medialitá, it es un solution conservant quam un tresor ínestimabil to
quo, in francesi, es comun al altri lingues de civilisation? Per li
vertú del principie del maximum de internationalitá on save que li
proportion del vocabules francesi atinge, in un L.I. natural, circa 90%
del totalité del paroles. It es un crímine, por Franceses, ignorar o
desdignar li chance quel ili have e quel altri nationes, quam Hungaria,
Svedia, Dania, etc., vell esser felici posseder solmen in li demí de ti
proportion.

Li argument del «scientie» por escartar li naturalitá ne es seriosi:
esque li existentie de un vocabularium ja comun al lingues de
civilisation e expandet sur li tot terra *ne es un facte scienticmen
constatabil e íncontestabil, tam bon quam un alfabete grec sur quel Sr
Decormis funda su sistema*?


### Li structura del «Universel»

Quam li autor de Ro ante circa 50 annus, Sr Decormis, por obtener li
«ver» universalitá, departe del alfabete, plu precisimen del alfabete
grec, includent lítteres conosset solmen del hellenistes e íntrovabil in
li printerías, talmen que il ne posset printar rectimen su propri lingue
in su brochura. E sur ti base il ha constructet to, quo il nomina li
Grafideologie, o ideologie del lítteres, ex quel resulta un lingue
íncomprensibil a omnes, mem al max expert poliglottes. «Li
grafideologie, il di, es li expression del idés secun li forme del
pronunciation del lítteres».

In prim, noi ne posse comprender qualmen, pos har rejectet li paroles
international greco-latin, quam *ne sat universal*, nor autor posse
fundar su tot sistema sur li sam alfabete greco-latin! Li íncoherentie e
li ínperfectiones de ti alfabete salta al ocules: in it es li vocales e
li consonantes mixtet in hasarde quande it vell esser facil ordinar les
logicmen. Ad-plu, omni significationes dat de Sr. D. a ti lítteres secun
lor forme es purmen europan e *presenta null garantíe de
universalitá*.

Talmen nor autor decide que M evoca li idé de *medie*, e pro to plazza
it pos N in su alfabete! Poy il deducte de ti prim signification anc li
idés de «platitá e de calmie». A noi vell venir li idé just contrari:
que M con su du sómmites evoca perfectimen li montes e ne un *plat
surfacie*, por quel li líttere T sembla nos max apti; ma T, in
Universel, es prendet por li signification de «totalitá», probabilmen
pro li iniciale de ti parol. Per quo dunc omni popules, quel ne have li
radica *tot*, va saver que T *deve* significar ti radica? On vide
que Sr. D., credente argumentar quam un cive del Universe, in realitá
rasona ínconscientmen quam un Francese!


### Li arbitraritá ne es li «universalitá»!

Ma noi continua nor exploration del sistema:




I indica li movement pro que it es li líttere «pronunciat del
carreteros por far avansar li cavalles». Tre ingeniosi ti explication,
e anc tre astonant, nam noi sempre credet que li carreteros criat in ti
casu «hü» e ne i. (Ples vider li dictionarium Larousse!) Li
combination de a, quel pro su forme «evoca li idé de témpor, de
stabilitá, poy de alimentation e de existentie» con li líttere i, da
-ia, quel indica li «movement
subtenet», it es li dansa e li avansa: biagis = il dansa; biacis = il
valsa; biathis = il polka. Si dunc it existe plu mult species de dansas
quam lítteres in li alfabete, li supernumerates ne va trovar lor
nómines!

Passante noi fa memorar que, in li pluparte del lingues civilisat li
finale -ia have un signification de land (Liberia, Helvetia, Italia,
etc.). Pro quo atribuer a it un altri inventet signification?

On comprende nu li procede del autor por etablisser su vocabularium
«universal»: De un contestabil sense atribuet a un líttere pro su
forme, il trae pluri successiv vag e arbitrari significationes. K, por
Sr Decormis, significa límite (!!!), e anc li cornes. Noi peti pardon,
ma por li idé de cornes noi vell pensar preferetmen al lítteres Y o W.

Ti atributiones de sense es ancor brolliat per li continui mixtura de
minuscules e majuscules, nam li formes ne essente identic, li sam
líttere ne suggeste li sam idé, e li autor apoya se un vez sur li
majuscules e un altri vez sur li minuscules: un pelmel de motives quel
on nómina scientic e quel in realitá es li resultate de un debordant
imagination.


### Un specimen de «Universel»

Regretabilmen li autor ne da nos textus complet in su lingue, ma solmen
listes de paroles. Vi, por exemple, li paroles fabricat con li líttere P
quel, secun sr. Decormis, es li image del «portator», ex quo resulta
idé de transporte (quo es ancor admissibil!), ma anc tis de superficie
(!), de pena, de fatiga: un ver cameleonatri signification. Inter
parenteses noi lassa li traduction francesi; e nor letores tchec, sved,
nederlandesi, etc., va constatar con surprise que sin ti traduction
national ne un sol parol in Universel vell esser inteligibil a ili:
drolli resultate por un lingue destinat auxiliar li comprension inter li
popules!

erpeou (porter) aberpeou (emporter) aderpeou (apporter) ab (écarte) àd
(rapproche) ugerpêou (transporter) inkugerpêou (importer) èkugerpêou
(exporter)oel rerpona (la voiture) paigîou (peiner de corps) up (sur)
èpû (au-dessus); up oel toikoe (sur le mur) paikêou (punir) (châtier)
paitzêou (lasser) etc...


### Li linguistes ne vole marchar!

Renunciar li preciosi stock del paroles international por crear un
lingue completmen inventet e farceat de arbitraritás es un non-sense a
quel omni linguistes ne plu pensa desde long témpor, e a quel omni
interlinguistes, exceptet Foster de U.S.A. renunciat desde un
demí-secul. Li reception fat al interprense de Sr. Decormis es amarimen
notat de ti-ci:




«Sub li titul "`La langue universelle par la graphideologie`"», il
scri, «yo
ha publicat ante quelc mensus un brochura. Yo inviat it a omni
universitás de Francia e del extran capitalias. Yo provat per ti
inviation conosser li reaction de quelc linguistes.

Ti reaction esset presc null».

Hante recivet *un sol* incorageament, Sr D. apostrofa li
universitanos: «Mi creation vell dever exaltar ti linguistes, si ili
vell voler francmen que li merite de lor titul mey esser justificat».

Pro que, personalmen noi have per chance null *titul* a perdir, noi
audacia ne concordar con Sr. Decormis e explicar le li rasones de nor
asinesc resistentie.

_Ric Berger_




## Li accentus in li lingue international

Per li campanie de Sr Kubacky (vide Cosmoglotta januar 1948, p. 3) noi
aconosset un vez in plu li repugnantie del anglesi-parlantes pri omni
diacritic signes. Li rason es que, de omni lingues europan con alfabete
latin, anglesi es li sol, si noi es bon informat, quel ha supresset omni
accentus scrit (Li accentus parlat naturalmen existe e es tre variabil).
Omni altri lingues usa accentus, quam monstra li sequent tabelle.


(tabelle de accentus scrit por mani  lingues)

Si li alfabete de un L.I. posse evitar lítteres con accentus sur
consonantes, in revancha li vocales accentuat es util e mem necessi por
indicar li exact accentuation. Supressente omni accentus por satisfar li
Anglo-Americanes *on priva se de un util auxilie*. Ad-plu on es tande
fortiat alongar alcun derivates quam tis per -itá, quel on es obligat
tande scrir a -itate por conservar li accentu in li bon plazza. On va
responder me, forsan, que -itate es li original forme latin. Yes, ma li
facte que ti genuin finale ha acurtat se in li lingues modern til -ità
in italian, -ité in francesi, -ity in anglesi, -idad in hispan (ma ci li
final -d es presc ínaudibil) atesta un interessant evolution natural
quel on deve prender in consideration. It es regretabil que pro li
timore del anglesi-parlantes omni popules va esser fortiat alongar ti
finale tre frequent, multiplicante sin necessitá li sones dental t, ja
sat numerosi pro li passates in -t e li terminationes del participies
-ate, -ante.




## Li lettre de Deo



Un vez Deo scrit un lettre al hom max sagi del munde por memorar le
alquó quel, pos tant secules, il hat obliviat. Li munde hat obliviat su
divin orígine e li homes actet mal. Deo tande decidet scrir ti lettre e
inviar it per du ángeles quel bon videt li intention de Deo, nam sur li
coverte esset scrit: «Al hom max sagi del munde».

Li ángeles videt ti hom sedent apu li porta de su domette del rure,
regardante li nebules del Occidente. Il contemplat du aurin nubes, quel
aproximat se al terra: ili esset li du ángeles con li lettre. Ili
directet se al hom, pos har prendet li forme de du yunos por ne ciecar
le por lúmine tro brilliant. Ili celat ti lúmine transparent quam severi
e grandiosi bellitá.

-- No, di li hom, pos har inspectet li adresse del lettre, yo certimen
ne es li hom quel vu sercha. Li hom max sagi quel yo conosse es li tal.
- E il nominat le. -- Ples ear che il. Mem si il ne vell esser li max
sagi (nam ne existe un sagio apu quel ne existe un altri plu sagi), il
es un sagio e il vell acceptar vos certimen.

Li ángeles eat che li altri hom; ma anc il refusat li lettre e adressat
li du ángeles che un triesim, e ti directet les che un quaresim e li
quaresim a un quinesim, quam si li du ángeles descendet li gradus de un
scale.

Ma li sequent homes esset sempre minu sagi quam li anterior e pro to
minu bon. Li ángeles ne volet retro-portar li lettre a Deo e descendet
de gradu a gradu til a un tal quel, leente li adresse, apertet li
lettre, nam il reputat se quam li max sagi hom del munde.

Ti lettre desvelat li secrete del grand potentie a ti hom e il usat to
por conservar e poy apejorar li conditiones del munde.

It es talmen que li medie por resanar li munde e reportar it al primitiv
felicitá in ti lettre de Deo, ma ti lettre, til nu, ne es in li manus
del ver destinatario.

L. Cavicchioli (trad G. Bevilacqua)




## Animales in un religiosi servicie

In un ecclesia de grand Britannia, in Hereford, un curiosi servicie
esset recentmen celebrat. Li majorité del fideles esset animales. Li
clergyman hat in realitá convocat les li anteyan die del festa de Sant
Francisco, lor patron. Li infantes del parocia hat aductet lor favorit
cates e canes. Duant cavalles, tro incombrant por esset introductet in
li tempre, hat esset petit restar sub li portico. Li reverendissim Snell
pronunciat un sermon in quel il amemorat li vive de Sant Francisco, e
parlat pri li ovre del reyal societé por li protection del animales. In
fine, il declarat que li present animales va sin dúbite ear al Paradise,
ma sub li condition que ili mey esser bon.   Secun «Le Monde», Paris,
trad G. Ag.



-- Esque ti teatre fa brilliant aferes?

-- To depende del dies. Un vez li sala es demí-plen, e li altri vez
demí-vacui.




## Ultrasones in medicina

Desde long on utilisa in medicina li lúmine sub omni formes, ma desde
solmen curt témpor on ocupa se seriosimen pri li medicinal aplicationes
del ultrasones.

Pri quo it acte se? On nómina ultrasones undes de quel li frequentie es
superiori a ti del sonori undes self. Sammen quam nor ocul percepte
solmen un litt parte del grand dominia del undes luminosi -- inter li
rubi e li violett -- sammen anc nor orel ne percepte omni sones. Li son
max bass quel noi posse audir have circa 16 oscillationes in un seconde.
On nómina ultrasones tis quel superpassa ti frequentie.

On ha constatat que con ti ultrasones on posse mortar piscos e altri
litt animales, que li microorganismes es lacerat e que li rubi globules
del sangue es destructet. On save, ad-ultra, que mult substanties, quel
in spess dose, acte desfavorabilmen sur li córpor homan, furni in
contrari un util influentie quande on da les in minim dose.

Egardante omni to, on ha interprendet experienties quel ductet a
resultates curiosi e interessant. Alcunes ha esset fat in li Hospitale
Martin Luther in Berlin de pluri medicos, quel constatat injoyant
ameliorationes per li ultrasones sur li sanitá del malades.

Talmen on ha observat que, directet sur li córpor, ti ultrasones
producte diferenties de pression e de traction, quel constitue un specie
de massage de quel li action es relativmen profund. It resulta de to un
melior irigation sanguin del carne e un exchange accelerat del alimentes
inter li cellules. Li energie ultrasonal transforma se in parte in
calore, talmen que it provoca simultanimen un action local diatermic.

Pos experienties con bon resultates, on ha constructet un aparate
productori de ultrasones, de quel li extremitá, in forme de litt buton,
es frottat sur li loc del córpor quel besona curation.

Li nov metode ha revelat su qualitás por alcun categories de nervosi
dolores, specialmen li sciatica, li nevralgies, li articulari
inflammationes, etc. On cita li casu de malades quel, suffrent de
«íncurabil sciatica», posset lassar li hospitale pos quelc sessiones
de radies ultrasonic, de 5 a 9 hores. In revancha, li resultates esset
minu convictiv por li articulari inflammationes; tamen li dolores alminu
esset sentibilmen atenuat.

(Ex li St Galler Tagblatt)


## Save vu...

que Anglia es li land u on consuma max mult tabac? Secun li oficial
statistica, li Angleses ha expenset, in tabac, 201 milliones pundes
sterling durante li prim semestre de 1948, durante que ili expenset 144
milliones pundes por li alimentari productes. Desde 1938 li consumation
de tabac in Anglia ha quadriplicat.

-- que li perde de un ocul ne reducte per li duesim, quam on crede, li
visual acutitá del hom, ma apen per un quinesim?

-- que du grammes, secun li calcul de LE BON, contene 1.000 milliardes
kilogrammetres de energie, realisabil in li casu de un total
desagregation de su atomic potentie.

Secun Constellation, Paris dec. 1948.




## Lacte artificial

Ante ninant-sett annus, in 1852, un medico londonesi, nominat Dr Charles
West, dat disponibil, in favore del yunité, li bell dom del 18-esim
secul in Ormondstreet, 49. Tande nascet li «Hospitale por malad
infantes», li max old e unesim institution de ti-ci specie in Anglia.
It trovat auxilie che li reyessa Victoria. Quande un vez menaciat un tam
seriosi manca de moné que on timet dever cluder li dom, ne minu quam
Charles Dickens fat un tam insistent apelle al publica que per to li
subsistentie del hospitale esset assecurat. Plu tard li dom esset
inrichat per li respectabil revenú, quel Sir James Barrie, li famosi
autor de «Peter Pan» recivet del jures de autor de ti libre. E to mem
durante que li autor informat li munde que «li infantes iritat le».
Tis, quel conosse su libre ya save su sentimentes pri to.

Ancor hodie ti hospitale sta in Bloomsbury e prospera. Si ho-témpor it
atrae li atention public it es pro que in su laboratorias e clinicas es
fat experimentes con li invention de un italian chimist, Dr Caprino.
Ti-ci inventet un liquide quel il baptisat «Maltavena». To es un
lacte-surogate quel perfectimen satisfa, e pri quel on espera que in li
proxim annus it va abolir li manca de lacte in li munde.

Dr Caprino esset in li fine del guerre comisset quam chimist in un
birería de Roma. Il trovat un procede de malt soya-farine e frigid aqua,
quel bentost monstrat se extraordinarimen apt a remediar li
sub-nutrition che infantes. Quande Caprino esset ocupat con su
experienties, il atraet li atention del Britannic-Italian Rubi-Cruce. Li
afere venit che li UNRRA quel organisat li experimentes che li hospitale
supra-mentionat in maniere extensiv. Nu ja monstra se que ti
lacte-surogate totmen responde al grand esperas evocat. Ti lacte have
presc li sam valore nutritiv quam li lacte matrin; it contene minu
grasse e proteines quam li lacte de vacca.

Ja nu, pos li instigation del Britannic ocupation, on fa in Dortmund
experimentes sur li population con un general Maltavena-nutrition. Li
lacte es fabricat in li local birerías e on intente extender li
experimentes sur li tot Ruhr-region, u li manca de lacte es grandissim.

Naturalmen li circules de medicos atende con interesse li resultates de
ti experimentes.

Ex «Haagsche Post», trad. A. Koning. (Nederland)

SAVE VU...

-- de u veni li nómine del roman imperator Caligula? It veni de
«Caliga» (militari sapate). Caligula, in veritá, passat su infantie
inter li militares.

-- que li prince de Monaco have un francés titul nobiliari? Desde Louis
XIII li titul «duc de Valentinois» apartene al princin familie de
Monaco.

-- que li tsar Peter de Russia, surnominat «Peter li Grand», atinget
li altore de 2,05 m?

-- que Napoleon mesurat solmen 1,57 m?

-- que quande du serpentes pitones atacca li sam capturas e comensa junt
manjar it, a ambi es ínpossibil abandonar to, quo ili have in li bocca?
Li max gross gloti dunc li captage e anc li duesim piton quel es ancrat
a it!




## Celebri picturas: «Cleopatra», de Cabanel

(Pictura)

Cabanel, famosi francesi pictor de historie, amat evocar episodes del
antiquitá. Nascet in 1823, il morit in 1889, du annus pos har finit ti
bell ovre: Cleopatra.

Cleopatra, reyessa de Egiptia, esset tam bell e espritosi, que ella
successat seducter Julius Cesar, poy su rivale Antonio, quel ella
abandonat in li naval battallie de Actium. Vidente su land cader sub li
domination de Julius Cesar, victor in Actium, ella decidet, por escapar
ex li honta esser forprendet quam capteta in Roma, invenenar se.

Ma, si ella hat decidat morir, ella ne volet suffrer. Li historiano
Plutarcos raconta que ella fat provar, sur li sclavos condamnat al
morte, diversi species de violent toxicos, por posser selecter ti, quel
vell tormentar la in li minim gradu.

In li pictura de Cabanel, on vide li reyessa in un corte regardante con
grand interesse un sclavo tordent se sur li suol, proxim un fémina quel
tene un botellette de toxico. Plu lontan un altri sclavo, morient, es
forportat de du mannes.

Detra Cleopatra un servitora tene un ventol e lude con li perles de su
coliere.

Li reconstitution del architectura, del decoration e del vestimentes es
scrupulosimen exact. In facte Cabanel utilisat archeologic documentes
tam numerosi in li muséos egiptian, por far resurecter li elegant
Egiptiana de ante 18 secules, in li tot richesse de su circumité.

Ti pictura fat un grand sensation in li «Salon» artistic de 1887 in
Paris, e resta un del bell ovres pictural francesi del XIX-esim secul.

_Ric Berger_


## Sra Graham, de Gainsborough

Li anglesi scol de pictura ha excellet precipue in li portretes. In null
altri land on trova, quam in Anglia, tam bell colectiones de portretes.
Inter altres, Reynolds e Gainsborough, quel vivet in li XVIII-esim
secul, ha pictet magnific portretes aristocratic, e Gainsborough, plu
quam su rivale, da a su persones un charme sentimental. Vi un exemple,
su famosi portrete de «Seniora Graham», de quel li historie es emoent.

Sra Graham esset li marita del anglesi generale Graham. Poc témpor pos
que Gainsborough pictet li portrete complet (it es til li pedes) de ti
yun fémina, ti-ci morit. Su marito, intrante in li luctual chambre,
sentit un tal comotion avan ti pictura del morita, que il ordonat murar
portas e fenestres de ti chambre, por includer quam in un tombe li ombre
del desaparita; nam il ne plu havet li fortie revider ti image de un
fémina quel il hat adorat.

Li admirabil pictura dormit dunc in li obscuritá durante un demí-secul.
Quande, long témpor plu tard, on apertet su sepultura, on retrovat in li
polvosi chambre, proxim li pictura, li litt sapates de Sra Graham, tis
self quel Gainsborough hat pictet in li portrete. On posset creder que
li yun fémina hat just exeat li chambre.

Hodie ti pictura es un del max bell juveles del muséo de Edimbourgh.

Li pictor Gainsborough nascet in 1727 e morit in 1788. Quam portretist
il esset li rivale de Reynolds e quam paisagist li rivale de Wilson. On
raconta que durante un diné in li Academie, Reynolds levante se dit: «Yo
porta un toast a Sr. Gainsborough, li max grand paisagist de nor
epoca». A quo Wilson, ofendet, respondet, con li rise del assemblé:
«Yes, e anc li max grand portretist».

_R. Bg._




## Contenete



- Ric Berger: Invasion de nov lingues international.
- Li finale -i del adjectives.
- Universel, un nov lingue filosofic.
- Li accentus in li L.I.
- Cleopatra, de Cabanel, Sra Graham de Gainsborough.
- Anonim: Nov traductiones biblic.
- Animales in un religiosi servicie
- Ultrasones in medicina.
- Save vu que
- Lacte artificial.
- Civicchioli: li lettre de Deo.





FUNDAMENTAL VOCABULARIUM de Ric Berger

Li Fundamental Vocabularium de Ric Berger es nu liverabil in cadernes
(Fr. 3.60 sv.) o ligat (Fr. 6.50 sv.). Ti publication deve mancar che
null interlinguiste.

2-im caderne de SPÍRITU DE OCCIDENTAL de Ilmari Federn.

Ti caderne quel esset exhaustet ja desde long témpor es nu reeditet. Li
5 cadernes de SPÍRITU DE OCCIDENTAL custa Fr. 4.— sv. afrancat.

VERS UN LINGUAL INSTRUCTION PLU RATIONAL de Littlewood

Anc ti brochura es nu reeditet. Ti interessant dissertation in
Occidental pri li docentie del lingues have grand success. Precie: Fr.
0.60 sv.

DICTIONNAIRE FRANÇAIS-OCCIDENTAL, de Ric Berger.

LI interessates mey ne omisser retromisser li cedul de subscrition
juntet al numeró de februar de Cosmoglotta B.


## Abonnament 1949

Omni abonnates in 1948 queles ne ha informat li administration pri lor
desabonnament es considerat quam abonnat in 1949. Simplic abonnament Fr.
8.— sv.; duplic abonnament (3 ex.) Fr. 14.— sv.; abonnament de
propaganda Fr. 20.— sv. (5 ex.). Noi peti omni abonnates 1949 strax
payar lor abonnament: to evita ínnecessi labores administrativ e
suplementari expenses.

Por li landes Belgia, Dania, Svedia, Svissia ples usar li
postchec-contos del Institute Occidental o inviar directmen li valore
per mandate international (USA). Por li altri landes, payar al
postchec-contos de nor agentes.

Ples ne payar abonnament per chec! Li expenses de incassament alta til
20% del valore.


# Cosmoglotta A 146 (jun 1949)

CENTRAL ORGANE de INTERLINGUE (OCCIDENTAL)

JUNIO 1949

Nr 146

RED. e ADM.: CHESEAUX sur LAUSANNE, SVISSIA


## Un aurin libre a scrir

Li eminent fisiolog francesi Charles Richet, quel esset in sam témpor un
grand pacifist, ha raportat que, sejornante in un micri cité de
Germania, il aconossentat se con un old textor con quel il excursionat
sovente. Durante un de lor promenadas, ambis haltat avan un micri
terre-cumul, u figurat ti inscrition: «Ci ha morit tricent saxonic vives
mortat del Franceses, defendente li índependentie de lor patria».

-- Vu deve mult detestar nos, ne posset impedir se dir Sr. Richet.

Quam response, li Germano monstrat un micri medallie quel il portat
pendet a su col. To esset li portrete de Jacquard, li inventor del
texte-machine.

-- Ples regardar, dit finalmen li oldo, noi have omnes ti image sur nor
cordie.

Quant felici contraste inter ti testimonie de gratitá al memorie de un
benefator del ovreros, benque foren, e li excitationes al odie inter
popules de quel tam mult homes, libres e jurnales es li instrumentes!

It es evident que, malgré li difusion del instruction li homes de nor
témpor have solmen un notion passabilmen vag de to quo ili debi al
scientistes, al pensatores, al scritores, al artistes exeat de altri
nationes quam li lor. Esque ili es conscient pri li deficienties de
queles vell suffrer lor benessere si, por ínfelicie, chascun popul vell
har conservat por se li beneficie del decovritiones de su serchatores?

Yo ha revat mult vezes pri un libre quel, plazzat in li manus del
Europanes -- por comensar -- vell developar in ili li sentiment apartener
a un comunité de quel li eforties ha posset, malgré omni guerres e omni
chovin passiones, obtener eclatant victories sur li campes de battallies
del progresse.

Quo vell esser ti libre?

It vell caracterisar li propri genie de chascun popul, vell exposir li
ductent lineas de su aporte al ovre civilisatori. Quelc págines vell
esser consacrat al homes, quel ha max contribuet a adulciar li fate de
lor congeneres, curante lor males, efectente lor existentie plu
agreabil, plu facil, elevante lor anim per li magie del arte sub omni su
formes, ofertante al max humil homes li possibilitá instructer se. It
sufice me citar un Pasteur, un Behring, un Goethe, un Victor Hugo, un
Pestalozzi.

Quo noi atende por que un nobli ambition fa de noi omnes li artisanes de
un fratral aproximation?

Li interlinguistes, quel labora a crear plu mult comprension inter li
grand homan familie, es qualificat inter omnes por colaborar a ti tache.
Noi apella a ili por que ili auxilia nos por lor suggestiones concernent
li elaboration, li execution e li difusion del AURIN LIBRE, pri quel noi
parla in supra. Del choca del idés spruzza, on di, li lúmine. Plu quam
jamá, it importa que li lúmine triumfa del tenebres quel menacia invader
li munde.    Charles Rieben, jurnalist in Lausanne (Svissia)

Red.: Suggestiones posse esser adressat a nor Centrale de Cheseaux, quel
va transmisser.




## Heroldo e li naturalitá

Li cardinal revúe esperantic Heroldo de Esperanto, del 16.3.49, publica
un grand articul «Ĉu Esperanto kontraŭ naturalistoj», in quel li
chef-redactor, Sr Jung, discusse li argumentes de nor colaborator tchec
J. Karen exposit in Cosmoglotta de januar 1949.

Sr Jung asserte que «Esperanto ganiat su ínegalat successe in grand
parte just pro su naturalitá». It «anc apoya se sur li occidental
lingues, e inter it e Occidental, Novial, IALA-projectes existe solmen un
question de gradu in li naturalitá».

Noi totalmen consenti que sur ti long scale inter li extrem
artificialitá e li extrem naturalitá, li diferent lingues international
echelona se secun li proportion relativ de lor «naturalitá». Ma li
facte íncontestabil es que li gradu ocupat de Esperanto es mult tro
proxim al artificialitá. It esset conform al idés del fine del passat
secul, ma ne a tis de hodie. Li conception ha evoluet in un demí-secul,
ma ne Esperanto, *quel ha restat petrificat in su forme primitiv per
vertú de un Fundamento*.

Or, si li Esperantistes venera lor Fundamento qual li Mahomedanes lor
Coran, li grand publica have null sucie pri it, e vell preferer un
sistema modern, con aspecte simpatic, e in quel li criant defectes ne es
conservat solmen pro pietá. Li vocabularium, quam li grammatica de
Esperanto ha esset fixat *mult tro tost*, per li famosi votation de
1894, in quel li partise conservatistic triumfat mersí al desastrosi
influentie de ti quel, per un ironie del destine, devenit just li max
odiat mann del «esperantistaro»!, noi vole dominar De Beaufront.

Pos li elimination de Beaufront, quo impedit far li reformes necessi? E
quo fat li Academie de Esperanto? Ante 25 annus, por exemple, quelc
revúes comensat renunciar li max genant sufixe, i.e. -ujo, viceante it
per -io, ma hodie noi constata, in li sam numeró de Heroldo, que on
continua formar Belgujo, Svisujo, etc!

Quam omni altri Esperantistes, Sr Jung basa su argumentation sur li difusion
de Esperanto. Ti relativ difusion existet ja in li comensa de ho-secul. In
Svissia, por exemple, ti lingue, secun un annuarium del
Svisa Esperanto-Societo, quel yo conservat desde 1903, ne mem have li demí
del extension quel it aquisitet in ti epoca. On va dir me forsan que su
position vell esser mult melior sin...Occidental. Yes, ma on posse retornar li
argument, e di que, sin Esperanto, Occidental vell har desde long triumfat in li
munde, nam Esperanto efecte quam un *barrage*. Li gena es reciproc!

Noi ne crede que li successe de Esperanto tene a su «naturalitá», ad-ultra
tre relativ e íncomplet, ma al simplic facte que, de 1890 a 1900, in un
moment quande li terren esset líber pos li cade de Volapük, it trovat un
habil defensor, de Beaufront, havent relationes con li grand librería
Hachette in Paris. Si, in ti epoca, vice li lingue de Zamenhof, un
propagator energic vell har decovrit li Mundolingue de Lott, to vell
constituer un *ganie de 60 annus*, nam Mundolingue esset totalmen
modern e su ínsuficenties facilmen corectibil in li cadre de su
grammatica. On save que li labores de IALA ha finit *in un forme presc
identic a ti de Mundolingue*.

Noi concede que li hodial rivalitá inter pluri sistemas es regretabil.
Un sol sistema vell esser plu bon por atinger nor comun scope. Tamen ti
sol argument ne sufice por escartar li progresse. Con ti argument, noi
vell omnes parlar hodie...Volapük! (brrr...)



In facte, on ne deve obliviar que Zamenhof publicat su Lingvo internacia
in 1887, quande Volapük esset in plen triumfe. Tande li action de
Zamenhof e de su unesim disciples semblat criminal al pluparte del
partisanes del L.I., presc omnes adeptes de Volapük. Hodie, vers Esperanto,
noi, Interlinguistes, trova nos in li sam situation quam li
Esperantistes contra Volapük.

It ne es pro li joya (in german: Schadenfreude) anihilar li labor del
Esperantistes que noi propaga un altri L.I.. It es pro que noi es
persuadet que nequande li publica va acceptar parlar e scrir un lingue
am ínperfect, quel torna li dorse al internationalitá ja aquisitet in li
vocabularium del grand lingues de civilisation. Li númere del
Esperantistes actual ne es determinant; it es ancor ínsignificant in
facie del *futur usatores* del lingue international, del publica ancor
a conquestar. Por conquestar li munde on deve usar un instrument conform
a su exigentie, e Esperanto ne sufice.



Sr Jung concede «que Occidental convene bonissim por esser presentat junt con
Esperanto e eventualmen quelc altri projectes (ex. tis de IALA) a un
autorisat instantie electet por decider pri li general adoption de un
auxiliari mundo-lingue». Ma su decisiv argument contra Occidental e ti altri
projectes es que ili rupte li unitá e «subfossa li confide del publica
ne solmen por Esperanto ma por li realisation del L.I. in general» e Sr
Jung opine que «noi ne have li jure destructer li resultate penibilmen
atinget per li labor del Esperantistes».

Desde long Cosmoglotta, per li plum de numerosi coidealistes, ha refutat ti
acusation. It es mem regretabil que Sr. Jung ne cita un sol vez li *tre
grav objectiones linguistic* quel noi formula contra Esperanto, talmen que
su letores deve haver li impression que nor action es solmen un ovre
diabolic (!). Ne li jure moral! It es quam si, in 1906 li constructores
del Zeppelines vell har acusat li fratres Wright *sabotar* li idé del
aeran navigation per lor nov invention vice apoyar li partisanes del
«directibiles»!!!

Por Sr. Jung, li ideale del L.I. resta li lingue constructet
índependentmen de qualcunc natural idiomas; e Esperanto, il di, es lontan,
quam Occidental, de ti ideale. In ti casu noi ne comprende pro quo nor
contraditor ne adhere strax a RO, quel just realisa su ideale. Li facte
que su autor propaga ti lingue filosofic desde 40 annus sin trovar un
sol adepte, pruva suficentmen, noi pensa, que un tal conception de L.I.
es completmen fals, nam un L.I. es destinat al homes, esque ne, e ne al
habitantes de altri planetes o solmen a su propri autor.

Ti intim conviction de Sr. J. explica forsan su position in li
discussion: plu un L.I. es artificial e plu it es proxim a su ideale! Li
naturalitá deveni solmen un concession al *mal guste del publica*!




Noi anc admisse con le que li naturalitá ne es *li sol criterie* por
judicar un L.I. Existe altri principies tam important, quam por exemple
li regularitá, necessi por posser parlar e scrir facilmen li lingue.
Interlingue es superior a Esperanto ne solmen per su plu grand naturalitá,
ma anc per *su plu grand regularitá e simplicitá*. Li duplic e triplic
radicas pulula in Esperanto. Nor confratre francesi just publica pri ti
question un eloquent liste, a quel noi reinvia li letores. Ci noi da un
sol exemple, ti quel estala se in li cap de omni revúes Esperanto, in quel
on lee: redakcio, redaktoro, quande it existe un verbe redakti: dunc
*tri radicas* por un sol familie. In Interlingue un sol radica genite li
familie con un perfect regularitá: redact/er, redact/ion, redac/or.
Suposiente que un «lernante» ha aprendet ti tri radicas, il va
naturalmen formar li tri altris in li paralel familie: administri,
adminisr/cio, admministror, o, si il conosse
un lingue romanic, il va formar: administri, administracio,
administratoro.

In ambi casus il va errar, ne per su culpe ma pro li Fundamento quel
mantene omni ti íncomprensibil íncoherenties. E li liste de ti
íncoherenties es ínterminabil! Li titul self del articul de Sr. Jung
contene un de tal ínregularitás: Qualmen es dunc format li parol
«naturalistoj»? In Esperanto ne existe li adjective natural, ma natura,
pro que li sufixe international -al esset expulset de Zamenhof. Si
natur/al/ist es regularimen format, e in maniere autonom in Occidental, in
Esperanto it sta *éxter* li derivation e constitue in realitá un duesim
radica. E ancor un vez, simil exemples es ínnumerabil in Esperanto e sol un
refusa complet del lingue vell ordinar it. Ti numerosi ínregularitás es
100 vezes plu desfacil a aprender e a retener quam li Regul de Wahl,
quel on assimila in 5 minutes e quel alminu have li avantage regularisar
li quasi totalité del vocabularium international.

Concernent li *selection del radicas* es anc mult a dir. Li parol self
de *Heroldo* es un exemple tipic de selection mal fat. It existe in
facte un parol tot international, it es «heraldica», e Esperanto
adoptet con rason heraldiko, ma tande pro quo «her*o*ldo»? Nam li
heraldica es just li scientie del her*a*ldes. In Occidental es li familie de
heralde tot regulari, mersí al sufixes international -ic e -ica, ambi
necessi por mult altri derivationes analog: linguist/ica, sistemat/ica,
aerostat/ica, gimnast/ica, histor/ica, etc. etc. Tal ínregularitás es
ancor admissibil quande ili es exceptional, ma in Esperanto ili formica
tant que on deve refar li lingue desde li comensa. Esque it vale li
pena?

E li acusative? Li demonstration del absurditás de ti balaste estala se
in li nro self de Heroldo contenent li articul de Sr Jung. To es un
recension de un manuale: «La libro kiu kreas majstrojn je nia lingvo»!
Ma li recensor decovri in ti libre pretendent crear mastres de Esperanto
un jolli colection de erras debit a ti maledit acusative. Li autor,
credente conosser Esperanto, hat scrit «vorton uzatan kiel nomon». No!,
remarca li censor, on deve dir «kiel nomo», null acusative! Ma poy li
autor es denov criticat pro que il hat obliviat un acusative, e ancor
plu lontan il es denov blamat pro su expression: «Ni honoras
Zamenhof'n», e on explica le: «Che propri nómines national finient
per un consonante, on deve supresser... li acusative o adjunter un
-on»!

Esque on vermen crede que li munde va submisser se a tal chineseríes sin
protestar? E on crede seriosimen que noi, ex-esperantistes, noi va
recomensar parlar e scrir tal absurditás? Noi es tro content esser
desembarassat de ili!

Nor objectiones linguistic contra Esperanto existe, mem quande li
redactores esp/istic simula ne comprender les o afecta ignorar les.
Suposiente que li partisanes del naturalitá vell omnes desaparir, ti tre
genant defectes vell tande impedir quam antey li difusion e precipue li
usation de Esperanto. Pri to it sufice questionar li publica, e precipue
tis quel ha sequent un cursu de Esperanto!




Li lent difusion, o plu bon li stagnation de Esperanto desde 40 annus ne es
debit al propaganda de su rivales, *propaganda in céteri ancor debil e
mem ínexistent in li pluparte del landes*, ma al *repulsion instinctiv
del cultivat homes* por un lingue aspectent artificial, e plen de
defectes de quel on atende in prim li supression! Noi pensa, por
exemple, al *circumflexat lítteres* íntrovabil in li quasi totalité
del printerías del munde. Desde 40 annus yo lee in li presse de mi land
articules *pri* Esperanto, pri su avantages, su successes, su
simplicitá (!), su bellitá, etc., etc., ma *nequande* yo successat
vider un *textu* in ti lingue in qualcunc jurnale neutral, por li
conosset rason
que Esperanto ne es printabil sin caracteres special, queles quasi
nequal printería possede. Esque to es normal? In contrari tre sovente
noi publica textus *in Occidental* in neutral revúes, quo incolera nor
confratres. Esque it es nor culpe si noi devet renunciar un sistema quel
on ne posse monstrar? Quande yo esset Esperantist, in 1913, yo insertet
textus in Esperanto in un grand diale de La Chaux-de-Fonds, ma qual labor,
grand Deo! Qual «combinationes» por vicear ti infernal lítteres
mancant in li printería! Pos tri provas yo esset sat degustat por
renunciar a un tal ínpossibil propaganda, e poy al lingue self. Ne li
propaganda de Ido, ni ti de Occidental (quel in céteri ne ja existet) detornat
me de Esperanto, *ma sol su defectes*. Un lingue genat per tal
impedimentes ne posse triumfar.

Li homes ne es ínrasonabil. In prim ili es sempre tre bon intentionat
vers li idé del L.I., ma quande ili vide un sistema tam defectosi quam
Esperanto, *ili ne seque*, ili atende alquó melior, o si ili comensa
aprender li lingue ili es bentost decorageat. Li revúes esp/istic self
constata it: Vi por exemple un information publicat in li revúe
Esperanto de januar 1946, p. 14, e qual noi decupa ci-contra.

(Textu: Kiam oni malfermas senpagan kurson, la lernantoj alfruas amase,
ne restas sidlokoj. Sed en la daŭro de la kurso, oni konstatas, lecionon
post leciono, ke la entuziazmaj lernantoj forfalas pro tio, ke ili ne
povas lerni Esperanton *sen laboro*.)

Ti rapid desinteresse ne es li culpe del propagatores, quam li revúe
sembla creder, ma li culpe del lingue self; habituat a ti defectes, *li
Esperantistes ne plu percepte les*, ma li *novones* es ínmancabilmen
chocat de ili. On mem posse asserter que li obligatori acusative de
Esperanto *ha plu nocet li difusion del sistema quam omni concurrentes
reunit*!

Nor mi-fratres di nos que on deve in prim propagar lor lingue e solmen
poy corecter it. To es metter li carre avan li boves! Ples proposir in
comensa al publica un sistema apti, conform al exigenties de nor epoca,
e li munde va acceptar it facilmen. It es just *vor obstination* in un
sistema antiquat quel noce li afere del L.I., nam li homes finalmen
crede que un L.I. have necessimen un caractere artificial, quande in
realitá, e Occidental pruva it, on posse ofertar al publica un lingue mult plu
simpatic.

Naturalmen Sr. Jung ne oblivia emfasar li extension de Esperanto comparat a
ti de Occidental, de quo li conclusion que li minim expandet lingue deve
retirar se avan li max expandet. Noi repeti que to esset li grand
argument del Volapükistes in 1887, e que felicimen it ne impressionat
Zamenhof. On mey permisser nos acter quam li Majstro!

Poy li númere del homes usant Esperanto es ancor ínsignificant apu ti del
futur interessates quel va besonar un L.I. Dunc *it vale li pena
reprender li tot question*, pensante al future e ne al passate. Li
*qualitá* del instrument quel va servir quam vehicul del pensada inter
li nationes have un importantie enorm, e li munde ne va acceptar quocunc
por li sol rason que li sacrificies del Esperantistes ne deve esser perdit!
Li facte que li Volapükistes atinget li númere de un million in 1887 ne
impressionat ni li munde ni li Esperantistes. Alor!

Nor confratres ne admisse esser fortiat aprender un duesim L.I. pos har
assimilat Esperanto. E pro quo ne? Si noi ha fat ti efortie, noi ne vide pro
quo li altres ne vell anc far un tal! To va custar les, in céteri, minu
grand pena quam continuar li exhaustent labor imposir un lingue quel ne
plese al publica!

_R. Bg._




## Pioneros

(Image 1: Prestro Boh. Calek(??), nor colaborator tchec, printator de
Voce de Praha.)

(Image 2: Dr. Vascanzoni, de Bari, nor colaborator italian.)

(Image 3: Prof. André Martinet, anteyan director del labores de IALA.)

LI POETE, de William Wordsworth (1770-1850)

Li poete distinte se de altri homes precipue per un plu grand promptitá
pensar e sentir sin ínmediat stimulation extern, un plu grand potentie
expresser tal pensas e sentimentes quales in ti maniere producte se in
il. Ma ti passiones, pensas e sentimentes es li passiones pensas e
sentimentes general del homes. E quo concerne ili? Índubitabilmen nor
sentimentes moral e sensationes animal es li causas queles stimula tis:
li operationes del elementes e li fenomenes del universe visibil: li
stormes e luce solari, li alternada de sesones, calore e frigore, e li
perdir de amicos e familianes; ofenses e sentimentes, gratitá e
esperantie, timore e sucie. Tis e simil es li sensationes e objectes
queles li poete descrí, sammen quam ili es li sensationes del altri
homes e li objectes queles les interessa.

(traductet ex anglesi de Ilmari Federn)

(Image 1: Li eterni conflicte. Adam: -- Yo ha fat un node al serpente por
far te memorar definitivmen ne plu tuchar li pomes.)

(Image 2: Li fortie del custom!)

(Image 3: E poy, Seniora, li chapel es practic: li tot circulation halta
quande vu traversa li strade.)




## Qualmen Odessa esset baptisat

Fundat in 1793(??) per li grand Catarina de Russia, a quel li Sultan
Selim III devet ceder li tot land inter Dniestr e li Bug (tractate de
Jassy in 1792), Odessa esset realmen creat solmen in 1803 per francesi
emigrantes, li Duc de Richelieu e li Comte de Maisons poy per li general
Langeron. Til tande Odessa hat esset solmen un village e un forteresse
tartar nominat Hadji-Bey.

Catarina strax supresset ti nómine turc e serchat un altri sonant plu
russ. Tande ínmediatmen evenit un grand emulation. Por li glorie
baptisar un cité e distinter se in li ocules del imperatressa, li
concurrentes proposit la in quelc dies 47 nómines plu o minu pomposi,
quel ne havet li chance pleser a su Majestá.

Finalmen, durante un festa dat in li palace de St Petersburg li 6 januar
1798(??), un hellenistic scientist, presentante su homages al
imperatressa, dit timidmen:

-- Seniora, yo audacia permisser me un humil suggestion, inspirat del
grec mitologie.

-- Parla, Senior, parla...

-- Yo proposi changear Hadjy-Bey a Odyssos.

-- Nu!, dit Catarina atentiv, to ne es un mal idé... Odyssos!! Ma yo
es fémina e preferetmen un feminin nómine yo desira.

-- Alor, pro quo ne Odyssa?

-- No, Odessa vell esser plu dulci... Ah! Ti-ci vez noi ha trovat,
exclamat joyosimen li imperatressa. Mi cité va nominar se Odessa.

Ex francés, secun un articul in Ric e Rac, Paris, trad. RB.


## Li chinesi volant dracon

Li orígine del Volant Dracon, in China, perdi se in li nocte del
témpores, quam mult altri coses in ti land. Li chinesi annales raporta
que in li triesim secul ante J-C, un chinés generalo hat utilisat un
volant dracon por un militari scope, naturalmen, e que un altri, in 549
de nor era, provat inviar un volant dracon súper li ínamic campes, por
avisar pri su presentie su alliates.

Durante li bell dies de verne e autune, on vide in China un grand
varietá de volant dracones oscillar in li aere. Ili have max diversi
formes: pisces, avies, dracones, insectes, bizarr persones. Numerosi es
tis, quel es munit de litt flautes de bambú emissent un cantant son quam
ti del columbes a queles on liga ti sam litt flautes e quel, in lor vol,
charma li oreles del Chineses.

It existe mem combattes de volant dracones. Li cordes de tis-ci es
pinselat de colla til ili deveni dur. On garni les poy con fragmentes de
vitres. Per habil manovres on aducte li volant dracon talmen armat vis a
vis su rivale, poy un subit sucusse sur li corde secte ti del
adversario.




## Ínexistent desfacilitás




In li ocasion del ultim international congresse de linguistica de Paris,
in julí 1948, a quel su land regretabilmen refusat li permission
partiprender, Sr Paul Mitrovich, professor in li Comercial Academie de
Sarajevo, editet un volant folie: «Su qualc puncte de inter-sistemal
Vocabular de auxiliar lingves». In ti dens dissertation de du plen
págines, Sr Mitrovich exposi numerós questiones pri diversi detallies
del problema del L.I.. Si alcunes de ti questiones in facte ne es ja
soluet, e va ancor exercir li sagacitá del interlinguistes, altres posse
esser considerat quam soluet desde long, e it sembla ínutil recomensar
li sam discussiones eternimen.

Li líttere X, por exemple, quel Sr M. scri gz o ks, es un comod
abreviation ja conosset in li international vocabularium. It es anc
éxter dúbite que malad, sonor, motor etc., ne deve esser eliminat del
int/al vocabularium pro li sol rason que ili fini similmen quam un
sufixe; que paroles quam agres e asalt, aclam e ovation, abandon e
desert, audac e coraj, havente li sam signification deve omnes maner por
expresser *idés proxim, ma ne identic*. Noi es mem astonat que on cita
in ti liste antene e radio-mast, nam omnes save que li antenne es un fil
e li radio-mast un mast!



«Quale vad ni explicat», di Sr Mitrovich, «defens (ofens, pretens,
respons) in place de defension, etc.?» -- Ma simplicmen per li exemples
del lingues natural in queles ti *nómines acurtat de action* es usat
in sam témpor quam li forme complet. In francés, por exemple, on di:
réforme apu réformation, cesse e cessation, etc. To constitue
*nuancies* tam util in un L.I. quam in un lingue natural.

Altri questiones es soluet in Occidental desde long con li satisfation de
omnes:

«Quale vad ni explicat revizor ex revid-revizion, ... li supinal
formes cursion, cursiv ex cur...»

It ne acte se pri «explicar» duplic radicas del international
vocabularium, ma simplicmen trovar un medie practic derivar li un del
altre per un regul facil a memorar. E it sembla nos que just li regul de
Wahl fa it excellentmen desde 25 annus! Quo on vole ad-plu?

«Quant persons vad votat per li logical unim contre li internacional
prim?»

Ínutil far votar ti persones! De un parte on ne posse impedir li
formation regulari -in/im (Occidental: un/esim), e de un altri parte li
international parol prim es índispensabil porr Prim/ari, prim/itá,
prim/it/iv, prim/o/genit/ura, prim/ate (zool). Mem casu por du/esim e
secund (secund/ari). It existe null ínconvenientie conservar du paroles
de sam signification si ili es ambi conosset internationalmen.

Li question es li sam, in funde, quam por li contraries ne derivat:
aperter e des/cluder, old e desyun, obscur e clar, etc. Quant témpor
perdit in discussiones steril!




«Concernante li sufixes, scri Sr. M. in su idioma, it exist grav
dis/sensions
inter diferent interlingvistical sistems. Li uns uzat li sufixe es per
li feminins (princes, tigres), durante que ce sufixe es multe plu
necesar per li Latin substantives in -itia: altes, nobles, riches,
yunes.»

Si ti question causa grav «dissensiones» in cert sistemas, tant plu
mal por ili, ma Occidental ha soluet ti desfacilitá in maniere max elegant,
simplic e natural, usante li sam sufixe, ma con li finale -a del
feminines por li unesim sense (tigressa, princessa), quo permisse evitar
li confusion con li duesim function.

«Pertant (=tamen) objecte ancor Sr Mitrovich, noi es obligated to
interprend qualc-coz per explicat in qualc mod, p.e. in li adyective
consum-tiv, o to liminat il.»

Totalmen no! Null elimination por un parol tam necessi in li vive.
Omnicos deveni simplic si on accepta li verbe comsumpt/er e deriva de it
per li regul de Wahl consump/ion, consump/iv, analog a centenes de altri
formationes tam regulari.

Sr. M. mey pardonar nos, ma il fa nos li impression de un hom quel
*decovri* li lingue international, e fa un quantité de questiones
ínutil ante har studiat li labores de su precessores, labores in quel il
vell trovar li pluparte del solutiones quel il sercha nu.

Li sol facte que Sr. M. scri sistem e in plurale sistems monstra que il
ne ja comprendet que li derivation international essent sistema/t/ic,
sistema/t/isar, sistema/t/ic/men, it es necessi adopter li radica
sistema (anc: problema, tema, etc.) por obtener regularimen omni
derivates natural. Pro que existe un long serie de paroles grec trovante
se in li sam casu, it vale li pena signalar ti derivation special in un
capitul del grammatica international. Ad-plu li plurale sistemas es plu
eufonic quam sistems, tro aspri por alcun nationes.

_R. Bg._


## Division del circo

Du proprietarios de un circo vole separar se e divider ti circo, quel es
rond, in du partes egal, ma havent chascun quam perimetre li totalitá
del circumferentie del primitiv circo, por que li longore del piste
resta li sam. Quel va esser li forme del 2 nov pistes?

Lass nos traciar un circul, quel va esser li circo, e li diametre AB,
sur li medie de quel noi marca li centre O; sur li demí-diametres AO e
OB du nov demí-circules AmO e OnB. -- Vi nor circul partit in du partes
egal, de quel li un es tintet in gris sur nor dessine, e chascun piste
del du nov circos va composir se:

1/ de un demí-circul AxB e AyB, demí del piste del ancian circul.

2/ de un altri demí-circul BnO, egal anc al quart del grand.

3/ de un altri circul AmO anc egal al quart del grand.

Chascun nov piste have un longore egal al demí, plus du quartes del
grand, dunc es egal al longore del ancian piste. Ad-plu, li circo talmen
dividet va haver li exact forme del insigne de Occidental.




## Li confession

_(Ti ver historie evenit in frances Guyana, ante triant annus, e es
extraet del libre de Louis Merlet: «Duanti penitentiarios». On save
que durante mult annus Guyana servit quam loc de deportation por li
criminales, ma hodie Francia ha decidet li supression de ti
penitentiaria.)_

...Li piroga avansa sur li rivere Mana, inter li árbores, vers li
leprosería del Acarouani. Noi ha prendet plazza in li debil barca con un
missionario e du pagayatores. Quinanti annus, robust, li visage energic,
li barbe curt e grisi, tal es mi compano de viage, quel mane in prim
silentiosi. In ti prestigios paíse, sub li ciel tropical, u omnicos
nasce, cresce e mori con un tragic e surprisant rapiditá, on tace
voluntarimen por escutar in se cantar li memoras o responder al
ínconosset voces...Omni parfúmes es mixtet sub li alt vulte obscur del
árbores, u nequande li sole penetra, u in un atmosfere humid e calid
vive li max brilliant avies, li grand serpentes nodat al lianes e li
simies rubi-violent.

«Ligne in avan».

To es li avertiment del pagayator, quel anuncia un bass branche in ras
del rivere. Noi flexe nos. Li piroga glissa sub li tordet árbor.

-- Vu ea al Acaruani, che li leproses, mi Patre?

-- Yes, yo ea ta de témpor a témpor. It ya es necessi visitar ti
inferne.

-- Esque, quam pastro, vu ja incontrat inter vor parocianos, un quel
escapat miraculosimen del horribil mentalitá, del odiosi contagion
moral?

-- Yes, ma to es li exception, li exception tam rari que to ne impedi me
repetir que yo incontrat un anim, un anim tam pur, tam alt, que yo senti
me tot humil invocante le. Oh! Null secrete hodie. E vu self va judicar.

Li pagayatores esset cantant un melopea quel confuset se con li bruida
del aqua.

Li prestro parlat con voce grav, li ocules abassat, e sovente serchante
in me li ordinari scepticisme e ironie, quel tamen yo ne havet.

-- Deo save quant nor ministerie difere de ti de nor colegos, prestros
in lontan provincias. E si noi es talmen curassat, ne sercha li motives
in altri loc quam in li mentidas repetit de entes decadet, venit a nos,
max sovente, por ameliorar lor misere... Támen, vi quo yo videt, vi quo
mi oreles ha audit, del bocca de un agoniante.




Yo esset tande in li insules del SALUTE, e yo havet quam infirmero un
ínfelici garson condamnat a deci-quin annus por mortation. Il havet ja
ott annus de penitentia. E in li etá de triant annus, victet del climate
e del privationes il esset lentimen perient, ftisic, amagrat,
compatibil. Havente un exemplari conduida, diligent al labor, sin plende
il expiat con un resignation de martiro. Yo hat longmen observat le e mi
opinion esset fat. Ti hom havet un moment de follie. Il hat mortat. Il
atendet solmen li morte e il esset eant retro a Deo, lavat de su
crímine, tam pur quam un infante. To, yo posse
afirmar vos.

E li morte esset rapidmen venient. Il sentit it ci, errant circum su
cabane. Il ne plu manjat, il pregat. In un de mi ultim visites -- yo hat
recivet su confession e yo savet le pret por presentar se avan su
judicos -- il regardat me longmen, su ossosi manus posit se sur li mis, e
il dit me, per debilissim voce:

-- Mi patre, yo es ancor culpabil... Yo ha mentit. Yo ne va ear in li
Ciel!

Yo esset trublat e, támen persuadet que il ne deliriat, yo benit le
ancor e lassat le reposar. Il retenet me per li manche.

-- Yes! Yo ha mentit! Escuta: yo ha esset condamnat pro har mortat li
sestra de mi matre por spoliar la. E it ne es yo quel mortat la: it es
mi fratre. Il esset maritat, il havet tri infantes quel yo mult amat. Yo
aconosset pro quo mi fratre, quel esset lusor, hat mortat. Tande, inter
nos, evenit un pacte... Yo ha prendet sur me li culpe. Agenuat, il
jurat me reparar li culpes quel il havet vers su familie, su marita, su
infantes... Yo, in mi torne, jurat acusar me del crímine, por talmen
salvar le. Yo esset sol, yo ne hat esset amat de mi parentes. Yo ne
lassat alquó pos me. Vu save li reste, mi patre... Li penitentie! e nu
li morte, li liberation... Ma, yo questiona me, *esque* Deo va
pardonar me pro har mentit a mi conciteanes!

-- Yes! Ti miserabil, ti ínfelici, ti moriente de penitentiaria, acusat
se de to, quo il nominat un culpe!

Yo ne posset escutar plu long ti confession «in extremis». Avan ti
sacrificie e ti scrupul, yo ne contenet mi emotion e yo prendet ti
ínfelici hom in mi brasses.

Il morit quelc hores plu tard, reasserenat, e su visage expresset un
ínfinit dulcore....

Li patre, trublat quam yo self de ti evocation abassat li cap e
murmurat:

-- Il esset un santo... un ver Santo...

Ma un question opresset me:

-- Mi patre, ti morient hom hat esset cert recomfortat in li penitentia.
Li novas, quel il recivet de su parentes auxiliat le suportar su misere
e su dolore. Su fratre, quel ne posset har obliviat, scrit le?

-- Nequande!


_Ex francesi, trad. R. Bg._




## Save vu que...

-- li energie del contration del muscules es furnit del fermentation del
sucre?

-- quande noi fotografa li galaxe del Leon noi capte un aspecte passat
desde 2 1/2 milliones de secules, quel li lúmine transmisse nos solmen
hodie pro li enorm distantie?

-- un fragmente de cosmic nube grand quam li terra vell esser amassat in
un coffrette e portat, sin fatiga, de un sol manu?

-- it es possibil dar artificialmen cert caracteres a entes homan quam
al animales, aplicante les desde lor yunesse, a un apropriat
alimentation?



Jurnale Scolari International, bimensual(??), publica textus e
ilustrationes de infantes. Abonnament por 3 nros: 4 resp. -- cupones.

Bulletine Pedagogic International: abonnament por 3 nros: 3 r.-cup.

Printator -- gerento: J. Roux, instructor. Coulon (Dr. -- S) Francia




## Celebri picturas: «Li Spasimo», de Rafael

Ti pictura es celebri ne solmen pro su bellitá e li nómine de su autor,
ma pro su aventuras. It escapat successivmen del naufrage, del incendie
e del bombardamentes. Felicimen, hodie it es san e salv in li museo del
Prado in Madrid.

Comandat al grand pictor italian Rafaelo del conventu de Santa Maria
della Spasimo de Palermo, it esset plazzat in un cheste. Li nave, quel
transportat it a Palermo, naufrageat e desaparit con su cargament in li
mare. On pensat que li pictura esset perit quande li cheste contenent
it, portat del undes, jettat del marea, esset retrovat de piscatores sur
li rive proxim Genua. Li cheste apertet, on trovat li Spasimo intact!

Aprendente ti nova, li monaco de Palermo reclamat li pictura e ili devet
recurrer al intervention del Papa por salvar it de su «salvatores» tro
entusiasmat.

Un secul plu tard li rey de Hispania petit li conventu vendir le li
pictura por li precie de 4000 ducates. In 1734, durante li incendie del
reyal palace, li pictura esset denov salvat miraculosimen. Plu tard,
quande li Franceses invadet Hispania, ili transportat li pictura in
Paris quam captage de guerre, ma ili devet redar it conformimen al
tractate de pace de 1815.

Ma to ne es omnicos: Ante 12 annus li Spasimo riscat esser destructet
durante li civil guerre de Hispania. Felicimen li colection del Prado
esset transportat sat tost in Geneve, til li fine del guerre.
Esperabilmen li aventuras de ti ovre ha trovat lor fine.

Li tema del «Spasimo» ha esset sovente executet del pictores. On
nómina it generalmen «Portation del cruce». Jesu-Cristo, cadente sub
li pesa del cruce, torna se vers su matre li Santa Vírgine quel,
subtenet de St Johan e Santa Magdalena, tende su brasses a su filio con
desespera. Detra ili Simon de Cirena prende li cruce por portar it self.

Li german pictor Rafael Mengs mult laudat li composition de ti pictura.
Altri conossores admira precipue su expression dramatic, li contraste
inter li delicat visage del Salvator e li brutalitá del executor
judiciari plazzat in levul, e li dolore diversimen expresset del sant
féminas.

_Ric Berger_




## Reform del anglesi ortografie

Li ortografie e li pronunciation de anglesi es tre diferent, tant
divergent que on, in facte, deve aprender quasi du lingues: li lingue
scrit e li lingue parlat. Li autores de un cursu postal ha hirat li
consequentie de ti situation e scrit omni lineas du vezes -- in supra con
li usual ortografie e infra con fonetic lítteres.

Ja ante long on comensat far propaganda por un reforme del ortografie,
un question quel specialmen evocat entusiasme in U.S.A. Benjamin
Franklin elaborat un proposition pri un nov alfabet e reformat
ortografie. Un comité por simplificat ortografie esset subtenet per li
millionario Andrew Carnegie. Quelc changes ha anc esset introductet in
U.S.A. In Anglia un societé de simplificat ortografie esset fundat in
1908. Prof. Zacchrisson in Uppsala (Svedia) elaborat su Anglic, quel
esset mult propagat durante alcun annus inter li guerres mundan.

Recentmen li House of Commons (duesim chambre del anglesi Parlament) ha
discusset e per 87 votes contra 84 ha rejectet un proposition, secun
quel un comité vell dever presentar al Parlament un projecte de rational
ortografie quel vell dever esser docet. Specialmen li elementes de
compulsion esset acrimen criticat del oposientes. Noi va dar quelc
extrates del debattes, secun li referenties in li anglesi presse,
specialmen de to quo concerne li pretension de anglesi devenir lingue
international.

Dr. Mont Follick (laborist), li chef protagonist del proposition,
declarat que il hat consacrat su vive al introduction de un rational
ortografie. Sr. Lloyd George hat unquande dit le que si anglesi hat
possedet un tal rational alfabet quam wallesi, it vell har devenit li
mundelingue «in li curse de un nocte». Anglesi es important quam
mundelingue, dit li orator, e it es adaptabil pro que solmen 18 pct. del
paroles es plu long quam tri síllabes, ma concernent li pronunciation it
es absolutmen ínpossibil pro que li ortografie ne es in harmonie.

Sr. Pitman (conservator), un descendente del inventor del stenografie
Pitman, leet un del lettres inviat a il de Bernard Shaw, e quel opine
que un anglesi alfabet de 40 lítteres vell far possibil sparniar 20 pct
de témpor e labor. Rejection del proposition vell esser, secun li famosi
autor, un international calamitá.

Sr. Hollis (conservator) proposit li rejection, ma dit que il ne oposit
un rasonabil portion de reforme quel vell eliminar cert desfacilitá.
Acceptation del proposition vell dar un damage-batte al chance de
anglesi devenir un lingue universal.

Sir A. Herbert (universitá de Oxford, índependent) remarcat que esset
mult diferent pronunciationes de un parol quam «water». Si omnes vell
posser ortografiar quam ili pronuncia, cáos e confusion vell devenir
universal. Quo pri «united»?, il dit. Americanes vell nominar lor land
U.S.A. Angleses vell dir I.S.A., pro que in li nov ortografie «united»
vell devenir «iunited». «Nation», quel es simil in francesi, hispan,
italian e portugalesi, vell devenir «neishun», e va esser
ínreconossibil por extranes.




Sr. Tomlinson (ministre de education) demandat, in nómine del
guvernament, li rejection del proposition. Projectes pri reformes del
anglesi ortografie ne esset nov: ho-témpor
existe circa quin diferent sistemas. Adoptente li proposition on vell
desligar se de to quo numericmen e geograficmen sempre vell esser li max
grand parte del anglesi-parlant e scrient munde. Il dubitat esque li
intricacitás del ortografie impedit anglesi devenir li universal lingue
o si un rationalisat ortografie vell facilisar li aprension por
extranes.

Li vivaci debatte finit quam dit con li rejection del proposition per un
majorité de 3 votes. On observa que li majorité esset micri. Dr Follick
anc ne sentit se victet. Il racontat a un jurnalist que Sir Alan
Herbert, un del oposientes, ha ja consentit participar in li elaboration
de un proposition por investigar li question de reformes.

Dr. Follick es 62 annus old. Il ha viageat mult e parla francesi,
german, hispan, italian, portugalesi e russ, e have plu-minu conossentie
pri 14 lingues, omnicos in addition a anglesi. Vi un specimen del
ortografie de Dr. Follick: «Ei bil tw set up ei komiti tw introdus ei
rashonal speling sistem with ei viu tw meiking Inglish ei uerld languij
and tw elimineit unnessesary drudjeri and ueist ov taim at skwl...»

Ma mem si on abstrae del political impedimentes, it es dubitabil que un
reforme del ortografie vell ameliorar li chances de anglesi devenir li
unic lingue international. Li pronunciation de anglesi ya es minu
international quam su ortografie.

Karl Krogstad (Svedia)

NOR CONCURSES: CRUCE-PAROL

(Image del cruce-parol)

Horizontalmen: 1. Centre de nor actual preoccupationes. 2. Comun nigri
avie. -- Líttere o ciffre. 2. Preposition. -- Chimic element. 4. Vocale
duplicat. -- Indication sin su fine. 5. Necessi por dansar. -- Personal
pronómine. 6. Du dentales. -- Far presc rond. -- 7. Finale geografic. --
Esquisse de un cose. -- 8. Vocale duplicat. 9. Finale verbal. -- Ne
grassut. -- 10. Direction -- Continente. 11. Operation con liquides,
precipue che cavistes.

Verticalmen: 1. Ínpolit. 2. Ente fabulari feminin. Pronómine personal.
3. Marci li abundantie. -- Preposition. Demí de un fémina. -- Passion
sovente dangerosi. 5 Loc o moment u developa se li passion in supra. 6.
Finale verbal. -- Sufixe de nómines invertet. -- Salutation ángelic
brolliat. 7. Creation long atendet. 8. Anglesi nutressa íncomplet. --
Pronómine invertet. -- Repetit e succedent consonantes. 9. Comensa de un
mispassu. -- Pronómine personal. -- Sonori vocales. 10. Comensa de un cri
desagreabil. -- Preciosi contra li frigore. -- Lítteres de págine. 12. Un
del plesuras del vive.


## Contenete

- Ch. Rieben: Li aurin Libre.
- R. Berger: Heroldo e li naturalitá.
- Wordsworth: Li poete.
- Qualmen Odessa esset baptisat. Li chinesi volant dracon.
- R. Berger: Ínexistent desfacilitás.
- Division del circo.
- L. Merlet: Li confession.
- Berger: Li Spasimo de Rafaelo.
- K. Krogstad: Reforme del anglesi ortografie.
- Nor concurse.




# Cosmoglotta A 147 (jul 1949)

CENTRAL ORGANE de INTERLINGUE (OCCIDENTAL)

EDITION A  JULÍ 1949

Nro 147

EDITION A apari in Januar, Marte, April

Junio, Julí, Septembre, Octobre, Decembre,

EDITION B in Februar, May, August, Novembre


## Li question del articul

Li prim diferentie aparent, benque it acte se pri un sol líttere, inter
Occidental e Interlingua de IALA, jace in li articul quel, in ti ultim lingue,
va esser probabilmen *le* por omni géneres e númeres, secun li exemple
de Volk e Fuchs (1883), de Courtonne (1885), de Rosa (1890), de Lott
(1890), de Heintzeler (1893), de Stempfl (1894). Question tre desfacil a
soluer pro que it ne existe un internationalitá evident por *un*
articul definit. Anglesi, quel have un unic articul (the), ne posse
furnir it al L.I. pro li pronunciation tre diferent del scrition.

Pri li articul de Wahl esset tre perplex. Pos har studiat li problema in
«Lingua internationale» de oct 1911, il concludet:

[quote, , "Spíritu de Occidental, p. 36"]
____
Li forme fundamental del articul (in li lingues national) es l, a quel
on posse adjunter secun guste o li finition adjectivic i, o li
finitiones indicant li sexu: masculin -o, feminin -a, neutri -u, e li
finition -s del plurale.
____

In su proto-Occidental,
nominat Auli, il usat l, quel have li desavantage esser tro similar al
ciffre 1. Ma desde 1922 il adoptet li, quel esset proposit 10 annus
antey de prof. Monseur de Bruxelles, e qual esset usat de Pirro ja in
1868, in sam témpor quam el. On save que in 1928 Jespersen anc adoptet
it in su Novial.

*Li* have li avantage ne chocar, quam it es li casu por le, avan
feminines e ne chocar, quam it es li casu por li articul la de
Esperanto, avan masculines.

Al remarca que *li* ne es natural, de Wahl respondet que ti articul
esset just usat in ancian francesi. De un altri parte Couturat, in su
«Histoire de la langue universelle» (p. 499), scri: «Li beson del
articul es tam vividmen sentit in li modern pensada, que li scolasticos
hat introductet in latin un articul (li)...» Li coincidentie es vermen
curiosi.

On ha dit que ti articul *li* evoca in Francia li qualificative de
«petit nègre» pro que li negros parlante francesi sovente pronuncia li
père vice le père, probabilmen pro li desfacilitá pronunciar li e mut,
ma ti objection vale solmen por Franceses in relation con negros
debutant! Ad-plu, si li negros instinctivmen invente li articul *li*
ne existent in francesi, it sembla nos que to es just un rason in favore
de ti articul, nam li L.I., noi pensa, es anc destinat al negros, esque
no?

In Occidental, ti articul satisfa nos, e on acustoma se rapidmen a it.

Naturalmen, *le* posse anc convener si vermen it ne choca avan
feminines.

R.Bg.




## Li ciffres quam L.I.



Ante un annu li sviss jurnales ha publicat li sequent articul:




____
Esperanto, Ido, Volapük e altri international lingues deve esser un
die detronat de mi «ciffrat lingue», asserte Ivan Petelka, un
professor ukranian etablisset in Canada. Quo es efectivmen plu clar quam
27-8730000-27-123000-01-02-03? Con li code numeric de quel yo es li
inventor, un Papu, un Esquimo va comprender quo ti ciffres significa.

Li code de Petelka usa deci ciffres arab e li líttere x por li
plurale. Yo, to es li ciffre 1, tu=2, il=4, etc. Null articul, null
conjugation, null declinationes. Li null (0) indica li formes del
discurse. Por exemple democratie es 8730; democratisar 97300; democratic
873000; democraticmen 8730000. In quelc dies, Ivan Petelka pretende
esser comprendet del tot homanité.
____




## Ling, un nov lingue naturalistic

In fine de 1948 aparit in Stockholm un nov lingue international nominat
LING, composit de Senior Anders Olson. Li unesim grammatica have quam
titul: parle ju ling? (Esque vu parla Ling?). It apartene al
naturalistic conception, ma con un tendentie nordic tre marcat, simil a
ti de Novial.

Li alfabete expulse C, G, W, X, Y, Z. Quam Novial it vicea partú C per s.
Dunc li experientie de Novial quel, pos 10 annus de practica, devet
readopter C, servit a nequó.

Li vocabularium adopte mult anglesi e mem germanic radicas: kros
(cruce), finde (trovar), folge (sequer).

Li grammatica es reductet al minimum; quam in Latino sine Flexione, li
plurale existe in li nómines solmen si li sense del frase ne ja implica
it: du lingva (=du lingues), ave plur ending (have pluri finales), arb
ese plur meter alt (=li arbor es pluri metres alt).

Li derivation es un problema ínexistent in LING, e su autor ne sucia dar
li minim regul pri it. Null liste de afixes es dat. Li rudimentari
parol-liste del fine anc ne permisse comprender qualmen un familie de
paroles es derivat de un radica. Sr Olson contenta se indicar que de
fish (pisc) on deriva li verbe fishe (piscar), fishing (piscation). Noi
dunc suposi que su vocabularium essente 70 o 80% romanic, pluri milles
de derivates romanic per -ion va mutar lor finale a -ing! E tis per -or,
per -iv, per -ura? Plu bon es ne questionar!

Li desdigna del autor por li derivation natural ductet le a acurtar li
radicas por «simplificar» su lingue, sin previder que li derivates va
esser talmen presc omnes mutilat. Noi ne comprende, por exemple, qualmen
in LING on va derivar de famil li tot familie: famili/al, famili/ari,
famili/ar/isar, famili/ar/itá, etc; qualmen de mid (=medie) on deriva
medi/al, inter/medi/ari. Un rapid exámine del curt vocabularium dat
monstra que ti derivates existe in altri locos quam *nov* radicas:
imediat, intermeder. Si li altri families es talmen distribuet, noi
pensa que li acusation «esser complicat» lansat de Sr Olson contra
Occidental es aplicabil just a su LING, e que li structura tam simplic
de nor lingue vell in contrari constituer un bon modelle por
«simplificar» ti nov idioma!

In hasarde noi anc trova in LING li parol inosens. Ja ante 20 annus Sr
A.Z. Ramstedt de Helsinki, recensente NOVIAL de Jespersen in Cosmoglotta
remarcat:

____
In Novial noi trova *inosent*, quel in Occidental es un totalmen regulari
derivate, clarmen explicat secun li regules de Occidental; ma in Novial it sta
isolat, sin coherentie, in su ínnocentie demonstrante que li lingue ne
cuida pri arbitrari decretes.
____

It es un *complication* adopter quam radica li parol *inocens*
quande, per li verbe primitiv noc-er on forma con perfect regularitá li
tot familie noc/ent, noc/ent/ie, ín/nocent, ín/noc/ent/ie, noc/iv,
noc/iv/itá, etc.

Per su grammatica e su vocabularium, LING posse esser considerat quam li
fratre nordic del romanic UNIAL de Dr Molenaar.

Li marotte acurtativ del autor ne impedi ti-ci composir paroles quam
tablténismondshampion, avan quel noi restat quam un cane avan un
iguanodon, til quande noi comprendet que it volet dir: mundan champion
del ténnis de table! Nor colegos nordic ne deve obliviar que por omni
romanic popules tal formationes kilometric constitue repugnant
monstruositás.



Un altri grav defecte de LING es li *supression de omni majuscules*.
Ti supression, noi save, have partisanes in pluri landes, ma introducter
it in un L.I. ante que li Europanes es acustomat a it, sembla nos un
erra. Li expansion de un L.I. choca se ja sat mult al inertie del popul:
imposar in sam témpor ti nov custom es cargar sin beson li nave quel
avansa con sat grand pena. Ples leer li sequent textu in LING:

____

beverly smith, lit un-e-half-ani las de akron, ese a present medisini
sensasion in amerik. el ave no sentí e no reakte a nedlpik, brul-damag o
bat. derest «fakir-bebi» ese normal.

dosent vahlquist a norrtull infanthospital dike ke plu old infant ave
somfoi no sentí in sert korppart. person kon damageat sereber pote ank
verde sin sentí, e organi nervmaladí pote kause mem fenomen. «ma prene
ek ameriki novitet kon pinsh salt!», eksorte dosent.
____




In un textu ordinari li majuscules auxilia li comprension indicante
strax li nómines propri e li comensa del frase. In un L.I. de quel li
unesim qualitá es li ínmediat comprension, li supression de ti
majuscules crea un perplexitá e deruta li letores. In li supra textu,
por exemple, on es haltat ja avan beverly smith, akron, etc, serchante
quo ili posse significar, til quande -- e to posse durar long -- on
comprende que ili es propri nómines. Ples vicear omni lítteres quel noi
sublineat per majuscules e vu va constatar quant li textu es plu clar.

In summa un projecte íncomplet quel contene omni erras a quel renunciat
finalmen Jespersen, e quel adjunte a ili altri erras facil a evitar.

_Ric Berger_




## Reforme economic

On save que li russ revolution ha introductet un reforme in li
grammatica, supressente alcun signes, de quel li max frequentmen usat es
li tvërdy znak (signe dur) quel esset plazzat pos dur consonantes. Mersí
a ti rational simplification, li númere del tipografic signes posset
esser reductet til circa 3%, e mem plu, si on crede alcun specialistes.
Resulta de to, secun un calcul fat recentmen, un considerabil economie.
In 1913, li númere del libres publicat in Russia atinget circa 80
milliones. In consequentie li tvërdy znak plenat circa 2,5 milliones de
libres! Con li medial precie de 50 ancian kopeckes -- circa 1,25 fr aur --
to representa, quam ínutil expenses plu quam un million de rubles-aur.

Si on prende quam medial pesa de un libre 100 grammes, to significa, de
un altri parte, que li abolit signe augmentat li total pesa del
editiones de circa 250 000 kilos. Li russ statisticas calculat, sur ti
aproximativ base, que li supression del «dur» signe del russ alfabete
permisset far un economie de 330 milliones de libres.

Concernent li problema del lingue international ti reforme presenta un
cert interesse. It monstra que on deve ne alongar paroles si to ne es
postulat del internationalitá. Li adjuntion del -n del acusative, o del
j del plurale in Esperanto al adjectives, o li adjuntion del -s pluralic al
adjectives e al articules in li sud-romanic projectes alonga li textus
sin avantages por li comprension. Ti alongationes finalmen custa tam
mult quam li signe dur supresset con rason in li lingue russ.




## Calumnie dementit

Nor letores forsan memora li odiabil acusation de alcun Esperantistes,
secun quel li Occidental-movement vell har esset «subtenet» del Nazistes in
Germania e in Austria ante e durante li guerre. Contra ti calumnie debit
in prim a un Esperantist sviss habitant Zürich, quel li policie sviss
devet supervigilar pro su activitá «nazistic» in Svissia (Un poc
ordinari audacie!), nor revúe protestat energicmen ja in april 1948, nro
a quel noi reinvia nor letores por plu ampli information.

Hodie per hasarde noi recive de nor colaborator de ante li guerre, Sr.
Walter Rädler, li copie del infra document, un avise punient le de 4
semanes de arestes rigorosi, in 1941, pro har contravenit al
interdiction propagar un lingue international (Esperanto e Occidental).
Li textu german indica formalmen que li Occidental-Union (Sprachbund),
quam li Esperanto-Union esset interdictet in Germania.

Noi pensa que per li publication de ti document li afere es nu classat,
ma, quam dit Plutarkhos de un calumnie, it resta sempre alquó!

Gericht der 102. Inf. Div

St.L. Nr. 130 / 1941

Div. St. Qu., den 29.9 1941

An den Gefr. Walter Rädler

2./I.R. 235

Strafverfügung geb. am 27.12.1910 in Glogau.

Sie werden beschuldigt: im Jahre 1937 und 1938 sich für den in
Deutschland verbotenen Esperantobund und den Occidentalsprachbund
betätigt zu haben, obwohl Ihnen von der Polizei in Gübberg dies
ausdrücklich verboten worden war.

Es wird deshalb gegen Sie eine Strafe von 4 Wochen

(in BUchstaben: vier Wochen)

geschärften Arrest

Arrest festgesetzt.




## Yngve Sköld

Yngve Sköld, compositor in Stockholm, nascet li 29.4.1899. Il studiat li
piano che prof. R. Anderson in Stockholm, de 1915 a 1918, li
contrapunctu e li composition che H. Flyklöf in Stockholm. Poy venit li
exámine de organist in 1919, studies de piano, li direction de orchestre
e composition in li conservatoria de Brno in 1920-22, dipl. de
Meisterschule de piano Praha in 1922, exámine superiori de cantator
eclesial in Stockholm in 1933, employament che Sved Film-industrie de
1923 a 1938, in archive musical del sved compositores.

Sr Sköld esset secretario e cassero del sved Occidental-Federation desde 1936.
Il composit ovres por piano, musica vocalic, musica de chambre, organe,
cor, orchestre, etc., inter altris 2 violinsonates, cellosonates,
pianotrio, quartette por cordes, cantat de Gustave Adolf, 2 concertos de
piano, 3 simfonies, etc. Maritat desde 1925 con Ciga Kajsova, li filia
de nor colaborator e pionero del Interlingue in Tchecoslovacia Jan Kajš
e Adela Boronová.

E. Berggren




## Chimic nomenclatura

Con plesura yo leet in Cosmoglotta de marte 1949 li articul de Sr Akerman de
London pri li Chimic nomenclatura. Nam yo ha colaborat al chimic
nomenclatura quel va aparir in li sequent edition del Plena Vortaro de
Esperanto.

Yo have dunc alquant experientie pri ti tema.

Vi quelc remarcas pri li propositiones de Sr. Akerman, queles il forsan
posse utilisar por su final conclusiones.

1. Sr A. di que il ha scrit li elementes in classic ortografie. Il
signala ja que il ha changeat chromium in cromium. To vale anc por clor
(chlor!) e súlfur (sulphur; in phosphor li ph es conservat!). In li
sequentie de su articul sr. A. usa li simplificat ortografie (oxigen,
etc). It sembla me preferibil presentar solmen un ortografie.

2. Li restriction del sufixe -um al metalles es artificial. Sr. A. ja
ne save quo far con «helium», ma anc li non-metalles hidrogen, bor,
carbon, nitrogen e altris havet originalmen li finale -um: hidrogenium,
borium, etc.

3. On posse disputar pri li election de sodium, potassium, iode, nam
mult lingues ha conservat li original formes natruim, kalium, jodium,
etc. Wolfram es conservat benque anglesi e francesi have tungsten.

4. Metalloides: li definition (pg.) ne es just. Mi aprense-libres
distinte li elementes in metalles e metalloides. Sin dúbite ti
metalloides es tis quel Sr A. nómina non-metalles. Li elementes arsen e
selen(ium), (e plur altris quam fosfor, antimon, tellur, etc.) posse
esser tande metallic, por ex. in lor clorides, tande metalloidic, in li
forme de arsenates, fosfates, etc. In li ultim casu it es un parte del
acid-reste. Tal elementes es nominat «amfoter».

5. Composite = composition?

6. -osi: plu clar es forsan dir: indica un composition in quel li
considerat element have un valentie plu bass quam ordinarimen.
+
-ic: idem in quel li element have su ordinari valentie.
+
-at: (On posse remarcar que evidentmen existe compositiones in quel li
númere de oxigen-atomes es plu quam «plen»: p.e. in li perclorates apu
li clorates)

In fine yo mentiona vos que yo possede un Esperantic nomenclatura de
chimie con circa 4000 términos. It vell esser relativmen facil traducter
les in Occidental-Interlingue, ma yo save quant témpor to custa e to retene me
comensar it. Un problema quel in Esperanto es tre mal soluet es li
pronunciation del chimic formules: H2SO4 p.e. es ho-du-so-o-kvar. Ti
formules sona tre monoton e yo crede que Occidental posse soluer to plu bon.
Esperante que mi remarcas va esser vos util...etc.   Dr. W.J. Nijveld,
Eyckstraat 25 b Amsterdam-Z (Nederland)

Red.: In Occidental es li ultim formul pronunciat: ha-du-ess-o-quar. Dunc null
monotonie.




## Bioclimatologie

Li bioclimatologie tracta pri li relationes, quel existe inter li
geofisic elementes e li sanitá o maladie del hom. Vi un exemple: pos un
long periode de bon tempe con insolation e blu clar ciel aproxima se in
Europa, del west un depression, i.e. un tempe-region de bass pression
con pluvie; mult homes va sentir in ti dies un opression psichic e
fisic; ili va esser ínquiet e ne posse dormir; ili apen posse laborar
concentratmen, etc. Ti exemple di nos, que cert relationes existe inter
ti tempe-situation e li standa del hom.

Ma it ne solmen es un certe tempe-element, quel causa li simptomas in li
psiche e li córpor del hom. Mult elementes forma un *acorde* e li hom
senti ti acorde, ne solmen li singul element. Si li acorde es harmonic,
e li hom san, il va sentir se quiet. Al altri látere li functiones del
córpor va esser trublat, si li acorde es ínharmonic. Li bioclimatologie
prova esser capabil trovar li divers acordes, quel trubla li functiones
del homan psiche e córpor. Explorar un acorde de mult elementes
naturalmen es tre desfacil; on ne posse explorar li singul elementes,
quel es por exemple in li bioclimatologie. Li temperatura, li humiditá,
li vente, li pluvia, li nebul, li insolation e li radiation in general,
ma anc li geomagnetisme, li electric potentiale del aere, li iones in li
aere, li trublationes (nucleos) del aere, divers fenomenes sur li sole
(macules, protuberanties, flocules, etc.) e in fine anc complex
elementes, ante omnicos li aer-córpores e li tempe-frontes, quel separa
li singul aer-córpores. Yo dit: on ne posse explorar ti singul
elementes, nam null de ti elementes efecte por se sol. Solmen un
colection de ti elementes causa fenomenes, queles molesta o anc injoya
nos, secun li harmonie o desharmonie del element.

Ante circa duant annus li bioclimatologie esset fundat in Germania; in
li unesim annus on provat explorar li fenomenes e misteries per un
statistic metode. E mult bell resultates on ganiat! Hodie noi save, que
maladies, quam manca de dorme, cert migrenes, eclampsie, reumatisme,
cert pneumonies, apoplexie, trombose, embolies, comensa de difterie,
colicas del ren e bilie, angina de péctor e astma, es causat, o plu bon
dit, es favorisat del ínharmonic tempe-acordes. On save que, per
exemple, li tempe-frontes forma tal ínharmonic acordes. Ma on ne save,
quel factor del geofisic procedura es li causator de ti fenomenes in li
homan córpor. Li unes di, que li atmosferic electricitá es li causant
agente, li altris di, que it es li ozon, quel es in variabil quantitá in
li aere. Ma anc altri situationes es ja totalmen clar: quelc scientistes
trovat, que plu mult homes mori, si li sole have plu mult protuberanties
e flocules quam normal; un imensi statistical materiale in Zürich e
Copenhag esset laborat por ti question. E ancor hodie on ne posse dir,
que per ti fenomenes o li atmosferic electricitá o li quantité de ozon
varia.




On vide, que li tache del bioclimatologie es tre grand, e anc tre
desfacil. Hodie on ea un altri via: it es clar, que in alcun maniere li
vegetabil nerve-sistema del hom es infectet del geofisic fenomenes. Pro
to, mem hodie, on fa experimentes sur homes: si alcun tempe-situation
veni, quel on opine esser activ por li córpor (harmonic o ínharmonic),
on labilisa li nerve-sistema del hom per cert injectiones e observa,
quel
influentie va haver li advenient tempe-acorde ínharmonic, quel deve
esser prognosticat de un bon meteorolog. On espera, que in ti via on va
posser levar li vel, quel hodie ancor covri li misteries del
tempe-influentie al hom.

Li futuri scopes de ti labores es clar: on vole posser dir al medico,
que ti-ci o ti-ta die va esser ínharmonic o dangerosi por cert maladies
e cert homan situationes; e li medico ne va interprender in ti dies por
exemple un operation o un tre exfortiant terapie, un altri medico va dar
a patientes divers calmant medicamentes, si li patiente va esser tre
trublat del tempe-fenomenes; altri patientes va esser debilisat per li
tempe-acorde, e li medico save, que il deve dar les medicamentes, quel
li córpor suporta.

On vide, que li bioclimatologic problemas ne es soluibil solmen de
meteorologos; solmen un colectiv labor de meteorologos e medicos posse
esser fertil. Nam ne solmen li situationes e variationes del tempe deve
esser studiat e analisat, ma anc li divers maladies del hom deve esser
classificat, e inter li du series de fenomenes (tempe e
hom-constitution) on deve trovar li relationes. To es li final problema
del bioclimatologie, e malgré grand desfacilitás in Germania, noi va
ataccar ti questiones por soluer les.

In fine, yo vole curt mentionar, que ne solmen li tempe-fenomenes efecte
al homan córpor; anc li climatic conditiones fa simil. Esque it ne es
strangi que solmen in ti-ta regiones del terra vive vermen culturat
popules, in queles es li max ínstabil tempe? Noi opine hodie, que solmen
ti variabil activitá del tempe, del climate, dispone li hom por soluer
grand idés. Li grand variabilitá instiga li hom esser fortmen in su
idés, e devenir culturat. Li climate es li medial tempe de mult annus; e
anc li climate have influentie al hom. On save, que homes tuberculosi ne
posse suportar dur climates. Pri to li tache del bioclimatologie anc
extende sur ti questiones, e in futur noi va dever saver, quel climate
es apt o ínapt por tal hom, secun su constitution.

(Original articul in Interlingue)   Dr C.A. Pfeiffer, Königstein- Ts
(Germ.)


## Profetie realisat

It es tre interessant traleer li ancian revúes scientic. On vide talmen
defilar serchas, previsiones, supositiones, quel hodie es confirmat, e
mult plu rapidmen quam on suposit. Noi have, por exemple, sub li ocules
un numeró de 1927 del conosset revúe francesi: «Sciences et Voyages».
Un long articul es consacrat al question: Quel vell esser li decovrition
possent far li max grand bene al homanité? E prof. Martel, membre del
Academie de Medicina, exposi li extraordinari beneficies quel vell
resultar del *desintegration* del atom in li córpores radioactiv. «Ti
desintegration,» il di, «con li liberation del formidabil quantitás de
energie, suscite captivant e angustiant serchas, e lassa percepter li
possibilitá de decovritiones superant omni to, quo vell posser imaginar
Jules Verne».

Poy seque un panegirica del avantages quel vell resultar probabilmen de
ti marvelosi decovrition.

Hodie it es fat, ti decovrition, it es fat desde 4 annus. Ma, oh vé,
null «liberation de energie possent aleviar li labor homan» ha evenit.
In vice aportar li «bene» expectat, ti desintegration atomic ha solmen
exasperat li rivalitá de du grand nationes, e li reste del homanité vive
nu con li vag timore que plu tost o plu tard, li bombe atomic va
devastar nor planete, combustente plantes, animales, homes e
constructiones. Un bell decovrition, ma quam li nitroglicerine.

_R. Bg._




## Li TURRE de BABEL

(Image: observatoria, temple)

Li raconta del 11-esim del Genese, capitul nominat del Turre de Babel,
ha excitat li imagination del homes, ti del historianes, del scritores e
del pictores. Desde 10 secules, li pictores quel representat li turre,
imaginat it max sovente rond, plu exactmen quam un trunc de cone con
numerosi fenestres. Ti reconstitution ha devenit traditional probabilmen
pro que li Turre de Pisa ha inspirat li artistes.

Ma in li 19-esim secul li archeologos ha pruvat que li turre de Babel in
Chaldea ne havet un forme rond ma ti de un piramide quadratic, secun li
exemple del construction de Egiptia e de Mesopotamia. It esset composit
de 7 etages. In realitá ne existet *un* turre de Babel in Mesopotamia,
ma pluris. On ha mem retrovat li fundamentes de un triantene, quel li
archeologos nomina zigurates.

Un zigurat havet 7 etages. Su mures esset ornat de bandes vertical e
coronat de creneles. Chascun etage esset pictet de un color diferent
amemorant li quin planetes, conosset in ti epoca. Li 6-esim esset
consacrat al lune e pro to esset pictet blanc. Li ultim, aurat, esset
dedicat al sole.

In li comensa de ho-secul, prof. Eckhard Unger de Berlin ha preciset que
li piramide ne esset regulari. Li du unesim etages esset horizontal e un
grand scaliere tre inclinat ductet directmen al duesim etage; poy un
inclinat plan tornat circum li sequent etages til li temple quel esset
covrit de un plat-forme servient quam observatoria.

Nor figura monstra li reconstitution exact de ti turre de Babel, secun
prof. Unger.

Si presc nequó resta de ti constructiones, apen li fundamentes, to veni
de que li materie utilisat ne esset li petre, quam in Egiptia, ma li
simplic argil, crud o mal cocinat, pro que li ligne por calentar li
fornes esset tre poc abundant in ti landes.

Ad-plu in Mesopotamia cade sovente violent pluvies quel ruina completmen
e rapidmen li max grand edificies, sin parlar pri li fluvies, li Tigre e
li Eufrate quel rode sin cessa li base del cités. Li cuneiform
inscritiones signala sovente li reparationes o li reconstructiones de
domes cadet. On dunc comprende que li turre de Babel, quel existet ancor
in li 2-esim secul pos J-C, es hodie desaparit.

In un discurse fat in februar 1949 in Lausanne, Sr. André Parrot,
conservator del museos del Louvre in Paris, ha exposit li ultim teories
pri li turre de Babel.

On save que Sr Parrot ha consacrat 13 annus de su vive a explorar li
sandes del Mesopotamia, e exhumat pluri cités desaparit.




Sr Parrot ne contesta li existentie de ti turre, e in contrari confirma
it per su explorationes e tis del altri archeologos. Li textus biblic
mem auxilia li reconstitutiones. Anc un descrition del grec historiano
Herodot, long considerat quam fantastic, es hodie confirmat. Ma li max
preciosi document es un tabulette covrit de cuneiform scritura quel,
decovrit in 1876, esset perdit, poy retrovat 60 annus plu tard. In
excellent statu de conservation ti tabulette, scrit li 12(??).12.229
*ante* J-C, da un minuciosi descrition
del «dom del fundament del terra e del ciel». Secun ti document, ti
turre de 7 etages havet 4 láteres de 90 m e un altore de 100 m Ti
proportiones, contrari a tis del image traditional, mult tro alongat,
concorda bon con tis de prof. Unger quel noi ha reproductet in supra.

Apoyante se sur li ultim documentes decovrit, Sr. Parrot precise que in
li sómmite del turres o Zigurates trovat se generalmen un santuarium con
numerosi portas: to es li temple del Manifestation. In li pede del grand
scalieres, su explorationes ha exhumat un altri santuarium, ti del
Habitation. Ti duplic santuarium explica nu, secun Sr. Parrot, bon li
enigma del Turre de Babel: Quam li Egiptianes, li habitantes de
Mesopotamia, 3000 annus ante J-C, representat li divinitá navigant in li
Ocean del Ciel; li turres tande esset necessi por permisser it
«aterrar». Receptet del prestros in li superior temple, li Divinitá
esset ductet con pompe in li inferior «Temple del logí». In facte
Babel significa «porta de Deo». To explica li expression de Jacob
(Genese, capitul 28) quel, pos su reva, designante li loco sur quel
apoyat se li scale, exclamat: to es li porta del cieles.

Concernent li confusion del lingues, Sr Parrot explica it per li duplic
sense de un parol in hebreic lingue, duplicitá quel on ne posse
traducter in altri lingue (in francesi: jeu de mots: in Interlingue:
calembur).

_Ric Berger_




## Concessiones al slaves

Quelc coidealistes non-slavic reclama concessiones por li Slaves. Ti
reclamationes es motivat per li «Importantie politic». Ili oblivia que
li L.I. es superpolitic, it es neutral. Pri li stabilitá de politic
importantie noi have un frappant exemple in Germania. Nor lingue deve
esser *international*. It deve esser composit de paroles
internationalmen conosset. It sembla que li reclamantes ne save que, por
exemple, li russ lingue es saturat de international paroles. Solmen tal
naivos, quam ha esset li autor de Veltparl, posse creder que on atinge
li internationalitá prendente de chascun lingue quelc paroles. On posse
admisser alcun parol pur slavic quande ne existe un comod parol roman.
Ma tal casus es tre rar e ne vale parlada. Noi Slavos nullmen reclama
plu grand percentage de paroles slavic. Ma tamen noi reclama alquó, e to
es plu important quam quelc paroles: Noi reclama plu grand simplicitá in
li construction del frases. Ci yo va dar un exemple prendet de Cosmoglotta:
«Secun vu, Bombonnel, li famosi chassero de panteres, quo il vell far
in ti-ci casu?» Pos long meditation yo decovrit que li autor ha volet
dir: «Secun vu, quo vell far in ti-ci casu li famosi chassero de
panteres Bombonnel?» O: «Quo vell far Bombonnel, li famosi chassero de
panteres, in ti-ci casu?» -- Yo opine que si on exaudi nor reclamation
nequí va perdir alquó.   J.A. Kajš, Brno (Tch.)

Response: Noi mersia nor venerat colaborator tchec por li supra critica
quel sembla nos fundat. Malgré un long hábitu «pensar» in li lingue
international, it eveni de témpor a témpor que un national expression
insinua se in nor textus. In li exemple citat de Sr Kajš, tamen, on
posse excusar li ambigui expression del chassero alegante que, quande on
trova se subitmen avan un pantere avid de sangue, on ne have li témpor
composir ínreprochabil frases. Noi fa anc remarcar que li unesim frase
corectiv quel on propose contene un nov miscomprense: on vell posser
creder que Bombonnel es un nov specie de panteres. Plu bon es li duesim
corection proposit.




## Qualmen scrir li págines compact

Li articul deve esser scrit du vezes. Ye li unesim, on posi tam mult
paroles quam possibil sur li linea, cuidante ne exceder li maximal
longore, e complee to quo eventualmen remane, per signes queles ne posse
esser miscomprendet. Distribuer ti-ci spacie sur li linea, e poy
rescrir.


### Specimen





....
Ante 3 annus, un farmero australian de Grafton, nominat William

Thompson, decovrit un gross cangurú inbrolliat in un clusura de ****

ferrin files, talmen que it ne plu posset moer. Avan ti spectacul**

un barocc idé traversat li spíritu de Thompson: il deprendet su old

jaque, vestit per ti li cangurú, cuidante butonar it e fixat it mem

per un solid cordette circum li córpor del animale. Poy il liberat*

li povri cangurú, e comensat rider til li lácrimes, vidente li*****

bestie fugir saltillante, vestit de su jaquette.

Ma subitmen, il cessat rider. Il just memorat que in li matine*

il hat mettet un bank-note de 50 pounds in un tasca de su jaquette*
....



....

Ante 3 annus, un farmero australian de Grafton, nominat William

Thompson, decovrit un gross cangurú inbrolliat in un clusura de

ferrin files, talmen que it ne plu posset moer. Avan ti spectacul

un barocc idé traversat li spíritu de Thompson: il deprendet su old

jaque, vestit per ti li cangurú, cuidante butonar it e fixat it mem

per un solid cordette circum li córpor del animale. Poy il liberat

li povri cangurú, e comensat|rider til li lácrimes, vidente li

bestie fugir saltillante, vestit de su jaquette.

Ma subitmen, il cessat rider. Il just memorat que in li matine

il hat mettet un bank-note de 50 pounds in un tasca de su jaquette

....

REDACTION: Li supra consilies, scrit de un de nor colaboratores, deve
esser leet atentivmen, por que noi mey posser reproducter directmen
articules per li procede Offset in Cosmoglotta A. On deve anc observar li
sequent conditiones por ti directe reproduction: Omni lítteres deve
esser tippat regularimen, sin interspacies inter li lineas. Pro que null
linea posse esser plu long quam 18 cm con li caractere ordinari del
scri-machine, it es recomendat traciar in prim vertical margines per un
clove, ma ne per crayon, nam tracies de crayon veni in li reproduction
per Offset. Null strecation sur li lítteres: por corecter un erra on
deve rescrir li paroles sur un pezze de papere quel on glutina con grand
cuida sur li textu. Li titules posse esser scrit provisorimen per
crayon, li redaction preferent prender sur li li scritura del titules.

Nu, vi un altri medie obtener un egal longore del lineas: Vice rescrir
du vezes li textu on anc posse, pos har constat li númere del frappas in
un linea de 18 cm separar in antey sur li textu scrit per manu omni
lineas del textu. Si li separation cade sur *un* parol e ne sur un
spacie, on plazza it sur li precedent spacie e on distribue in li lineas
li frappas restant til li fine del linea, quam on explica it in li supra
consilies. Li metode preventiv permisse evitar scrir du vezes per
machine li tot articul.



Li max curiosi mestiere in li Zoologic Jardin de London es certmen ti de
seniora Margaret Southwick. It consiste in elevar moscas.

Sra. Southwick have li desfacil tache nutrir chascun die un centene de
cameleones, de geckos, de rospes. Ella devet dunc trovar li medie
procurar se un tre grand númere de moscas. It esset naturalmen
ínpossibil provar capter un pos un con un rete por papiliones. Pro to
ella decidet fabricar les in series.

Vi su procede: Ella posi un cert númere de moscas sur coton saturat de
lacte. Li insectes posi ta lor oves quel es recoliet e conservat in un
cuve ja demí-plenat de bran, de extracte de malt e de leven. Pos 10
dies, li oves aperte se e Sra. Southwick besona solmen recolier li yun
moscas... queles es glotit con delicie de su pensionarios.




## Celebri sculpturas: «Li gorille», de Fremiet

Omni cultivat Franceses conosse li nómine de Emmanuel Fremiet, un de lor
max talentosi sculptores, nascet in 1824 e morit in 1910. Su ovre es
consacrat in parte al reconstitution del vive primitiv o prehistoric.

Durante li penibil unesim annus de su carriera, Fremiet hat amat un bell
Parisana, filia de un functionario, quel subitmen perdit su fortune.
Just in li momente quande il esset cadent in fallida, presentat se un
pretendente por su filia, un old e desbell baron, de quel li grand
argument esset su imensi richesse. Li yuna amat Fremiet, ma Fremiet
esset ancor povri e obscur artist. Por evitar li deshonor a su
genitores, ella acceptat, contra su vole, maritar li rich baron.
Fremiet, in su dolore, serchat li consolation in su arte, e devenit
bentost apreciat e celebri.

Quande su important gruppe, nominat «Li gorille» esset exposit in
Paris, it provocat un intensi curiositá pro li novitá del tema: un enorm
simie forprende, pressente la contra su péctor, un yun indigena quel
porta ancor un cintura de conches e un péctine. Li yuna baracta e
efortia repussar li monstru velut, con un desesperat energie, quo es
pruvat del morsuras sur su brasses. Su bocca expresse li max horribil
desguste.

Li criticos sublineat li veritá extraordinari de ti sculptura durante
que li visitatores, e precipue li visitatores pussat exclamationes de
horrore. Inter ili trovat se un cuple de marites, quel devenit pallid in
li vise del gruppe marmorin. Li marito lassat escapar tande un cri de
rabie. Omnes regardat les, e tande on constatat con stupore que li
fémina similat li indigena e que li visage del mann esset quasi li copie
de ti del simie. LI mann hat dunc reconosset se e reconosset li córpor
de su marita.

Benque rapid, ti scene amusat ja li spectatores quel murmurat unaltru li
similitá...e poy li historie del maritage, tam plu que, detra li
spectatores li autor del sculptura regardat con intensi interesse li
efecte de su venjantie: li arte esset plu potent quam li moné. It es
sempre dangerosi vulnerar li artistes...

_Ric Berger_




## Terribil nocte

It esset mi-nocte. Li maneges del festa hat stoppat lor musica e fat lor
ultim rotationes in silentie. Fatigat clownes extintet in hasta li
lampes, hiante. Li menageríe Rodriguez cludet su portas. Noi esset ancor
apen duant spectatores. Hante atardat me por accender un cigarette yo
trovat me esser li ultim in lassar li baracca.

Ja Rodriguez, li domitero con li scarlat jaquette hat rejuntet sur li
estrade li cassera, su marita. Il studiat li recivages del jorne.

Noi comensat babillar. It esset in julí. Li nocte esset calid. Yo
invitat mi conparlante venir trincar alquó. Il acceptat.

Noi traversat li strade e intrat in un café. Yo imaginat que un temeraro
quam Rodriguez devet mult trincar. Ples judicar mi surprise audiente mi
companion demandar un glass de mineral aqua. Mi astonament esset
remarcat del domitero, quel comensat rider.

-- Yo ha jurat ante deci-quin annus ne plu trincar un gutte de alcohol,
e yo tenet mi promesse.

Il interruptet se. Forsan il timet enoyar me per su memoras. Ma yo videt
que il mult desirat parlar. Yo interrogat le.

-- Un aventura?

-- Yes, un aventura in sam témpor risibil e horribil... quam yo ne
vell desirar un simil a un ínamico, si yo vell haver alcun.

E, hante trincat li demí de su glass, Rodriguez comensat.

-- In ti-ci témpor, yo ne esset patron. Yo apartenet al circo Filippo.
Yo fat laborar tri tigres e du leones, e noi dax six representationes
chascun die. To explica vos pro quo yo posset haver mult sete.

Dunc, un cert nocte, un nocte pesant quam ti-ci, yo atardat me in
trincar con li patron de un vicin manege. It esset forsan du horas
quande noi separat nos por retrovar nor carrettes. Mi senses esset un
poc obtusat, e to es li rason, yo crede, por quel vice contornar, quam
habitualmen, li menageríe, yo interprendet traversar it, por ganiar un
poc témpor. Pussante li porta, yo avansat in li obscur baracca. Mi
cerebre esset nubosi, yo repeti it vos; pro to yo hat conservat solmen
un sense tre aproximativ del orientation. Ad-plu yo chancelat levimen.
Subitmen, yo chocat me con violentie al barres de un cage.

Aturdit, yo retornat me. Ma, pos quelc passus yo incontrat altri barres.
Yo tande eat a levul, poy a dextri. Pena ínutil, barres e ancor barres.

Un horribil timore invadet me. Esque yo ne hat intrat in un del cages?
Ti pensa hat apen traversat mi spíritu quande yo chocat me contra alquó
moll e un poc elastic.



Yo saltat a retro con un cri... a quel respondet un horribil rugiment.

It vell har esset van voler ordonar al besties in li obscuritá. Afollat,
yo comensat currer in lu nigri, stupidmen. Strax, li maledit barres
interrupte me in mi fuge. Ma ti-ci vez yo videt in ili li salvation.

Inpuniante les con un desesperat energie yo elevat me tam rapidmen quam
yo posset. Yo grimpat til un altore de circa quin metres, poy yo
stoppat, exhaustet, íncapabil persequer mi efortie. Yo deve dir vos que
li cages esset alt, pro que fat in it exercicies con li trapeze.

Sin dúbite yo vell har posset vocar. Ma yo tro timet li colore de
Filippo. Certmen il vell har expulset me de su truppe, precipue por far
un exemple. Li sol salvation por me esset atender li jorne. Tande it
vell esser facil atinger li porta del cage. Ma esque yo vell trovar li
fortie maner du hores, forsan tri, in ti ínversimil situation?

Li timore dat me ti fortie. Ma, mem si yo vell viver cent annus, yo ne
vell obliviar ti abominabil nocte. Yo audit li carnivores extender se,
hiar, ear e venir. Yo sentit lor hala. In omni momentes, yo credet
distinter ombres contraer se por saltar.

Yo vell har criat de joy quande un unesim luce infiltrat se inter li
plancas del baracca. Bentost yo videt...

Yo videt sub me li masse moll e elastic contra quel yo hat chocat me.
Confus in unesim, li contures preciset se poc a poc, in sam témpor quam
li color. Or, ti masse esset verdi! To esset un covritura inrulat.

Yo anc videt li animales... Ma ili esset omnis in li altri látere del
grille. Nam, in facte...yo esset pendet exteriorimen a un cage!

Forsan vu ha divinat it, Senior, yo hat subisset solmen un dangere
imaginari, ne hante surtit del central allé del menageríe. Ínutil dir
vos que yo hastat glissar til li suol. Yo esset mort de fatiga. Yo exeat
sin bruida del baracca e atinget mi carrette u yo cuchat me tot vestit.
On devet avigilar me ye li hore del representation.

Rodriguez adjuntet, elevante su glass.

-- E vi li tot aventura... Desde ti témpor ti mineral aqua ha esset mi
sol excesses. A vor sanitá, Senior.   (Ex francesi, trad. R. Bg.)


## Ínexpectet position de un nave

Quande li rey Georges V esset ancor duc de York, il viageat sovente sur
un cruceator por aprender li navigation. Un die, trovante se in alt
mare, li comandante del nave, qui dat le letiones e consilies, petit le
far li «punctu», e calcular li position del nave... Li duc mettet se
strax al labor e, hante finit su calculationes, venit submisser su
resultates al comandante. Ti-ci regardat les e, max seriosimen dit:
«Mey vor Altesse decovrir su cap». In sam témpor, il deprendet su
casquette e continuat: «Si noi considera quam just li resultates de Vor
Altesse -- e mey Deo far me dubitar pri lor exactitá -- noi trova nos in
li Abatia de Westminster!»




## Ínutilitá de un tentative



Li american esperantist, pastor Kubacki continua su propaganda contra li
chapelat lítteres de Esperanto. Il proposi un nov alfabete in quel ti
lítteres es viceat del lítteres latin ne admisset in Esperanto. Talmen
verbes quam sajnas, del german scheinen (Occidental: semblar) deveni xaynas,
sxati (= apreciar) deveni xati. Vi un citation exciset in li recent
prospecte quel sr. Kubacki invia nos. Li autor agresse tis, quel oposi
se a su reforme, e fa les responsabil pri li ínsuccesse de Esperanto in
U.S.A.

____
Ili senfruktigas siayn propayn penoyn. Ili do estas kulpay ke la bela
ideo de Maystro Zamenhof faris tian malgrandan progreson dum la 60
pasintay yaroy. Tie qi en Usono la movado estas nula, precipe pro la
fremday, strangay, malfacilay, nepreseblay, nek tipeblay literoy.
Usonanoy i qiuy angleparolantay gentoy preferas sian simplan alfabeton,
eq, i spite tio, ke ilia lingvo havas aliayn stultayn malfacilajoyn.
Bonvolu do vi, Sinyoroy de la «netuxebleco», malfermi viayn miopayn
okuloyn i mensoyn.
____


Traduction in Interlingue: «Ili sterilisa lor propri penas. Ili dunc es
culpabil que li bell idé de Mastro Zamenhof fa tal litt progresses
durante li 60 passat annus. Ci in U.S.A. li movement es null, precipue
pro li strangi, desfacil, ínprintabil, ni tippabil lítteres. Usanes e
omni anglesi-parlantes prefere lor simplic alfabete mem, e malgré to,
que lor lingue have altri stult desfacilitás. Benevole dunc, Seniores
del íntangibilitá, aperter vor miopic ocules e mentes...»

Un cose tamen sembla nos ínexplicabil in li action de Sr Kubacki: Si,
secun su propri declaration, li movement esperantistic in U.S.A. *es
ancor null* pos 50 annus de intensi e custosi propaganda (Li german
scientist Wilhelm Oldwald propagat li «lingvo internacia» ja ante 1906
in li universitás american) noi ne vide quel utilitá posse haver li
modest reforme proposit de Sr K. in un lingue tam poc apreciat. Reformar
su alfabete va ducter a quo? Forsan satisfar un gruppe esperantistic e
descontentar omni altris. Un tal reforme ne va suficer por far simpatic
Esperanto al publica. Nam li desfiguration del paroles international per li
alfabete de Sr. K. es ancor plu «íntolerabil» quam li chapelat
lítteres. It sufice comparar li version proposit de Sr. K. con li
traduction in Interlingue Occidental por esser convictet que li elimination de ti
chapelat lítteres es solmen *un* parte del reforme a far. Li 9/10 del
labor resta ancor a acompleer: supression del acusative, del acorde del
adjective, del paroles íncomprensibil, etc. Li *tot lingue* deve esser
refat. E tande it va esser plu simplic e plu rapid adopter un sistema
modern quam Interlingue o Interlingua de IALA. Ti idé ne ha venit til
hodie a Sr. Kubacki pro que il ancor espera converter su «samideanoyn»
a su reformes, ma sr. K. posse creder nor old experientie: ti espera es
van, e pos un plu o minu long témpor, sr. K. va esser *obligat*
decider se, quam noi ex-partisanes de Esperanto, devet finalmen acceptar, it
es tornar nos vers li progresse sin plu ocupar nos pri Esperanto.   R.
Bg.


## Contenete



- Anonim: Li ciffres quam L.I.
- Reforme economic.
- Qualmen scrir li págines compact.
- Terribil nocte.
- Ric Berger: Li question del articul.
- Ling, un nov lingue naturalistic.
- Calumnie refutat.
- Li gorille, de Fremiet.
- Li turre de Babel.
- Ínutilitá de un tentative.
- Berggren: Ingve Sköld.
- Dr. Nijveld: Chimic nomenclatura.
- Dr Pfeiffer: Bioclimatologie.
- J. Kajš: Concessiones al Slaves.




# Cosmoglotta A 148 (sep 1949)

CENTRAL ORGANE DE INTERLINGUE

Nro 148

Septembre 1949


## Latin e Interlingue

In Cosmoglotta, may 1948, nró 92(2) B, pag. 21, yo leet un articul,
signat «H. Nidecker, Arlesheim (Basel)», sub li titul Latin quam
Mundlingue. Li general contenete de ti articul esset li sequent: li
latin ne have un valore strictmen índispensabil, nam su grammatica have
complicationes alquant inbarassant: it es plu bon preferer Occidental,
quel have un spíritu tot neolatin, e, ad-ultra, li modern neologismes,
sin antiquat formes grammatical.

Ci, yo desira presentar un ex li pluri objectiones de culturat homes,
queles vell demandar, pro quo on vell selecter un lingue elaborat,
benque scientificmen, de un hom, vice usar latin, quel es completmen
natural e have ja, quam lingue international, un pluriseculari
experientie.

Null valore posse haver li objection pri li manca del neologismes, nam
noi posse vider que li Roman Catolic Ecclesia, in su multiplic
functiones, anc in li civil vive, usa regularimen latin; e li max grand
catolic organisationes cultural (Pontificium Athenaeum Lateranense,
Pont. Universitas Gregoriana, Pont. Institutum Biblicum, Pont. Academia
Scientiarium, etc.) usa latin in li textus, letiones, discussiones del
teses, administration; e ne solmen in li dominias teologic, filosofic e
litterari, ma anc in ti del scienties experimental, matematic, social.
Un sol ocul-colpe al programmas sufice por comprender que li modern
lexico existe in su tot richesse, e in un grafie international (alfabete
anglo-latin, diagrafes chl, chr, ph, th.)

Resta li question del grammatica.

Quam omnes save, li latin liturgic del catolicisme have li sam
vocabularium quam li classic latin de Vergilius, Caesar, Cicero,
Horatius; e li diferentie inter li du periodes (classic e cristan)
consiste solmen in li max grand elegantie stilistic del unesim e in li
max grand simplicitá del duesim, quel abandona li formes intricat e sat
desfacil del sintaxe. Desfacilitás quel, secun Josef Peano) competent in
ti dominia) 8 annus de studie ne es suficent por superar. E quel totmen
ne existe, o existe in un tre minim mesura, in ti lingue «infimae
latinitatis», it es, li lingue populari adoptet del doctes ex li
medievie al secul XIVV e del catolic ecclesia in omni témpor.

Sin li grand desfacilitás sintactic, li studie de latin vell devenir plu
facil e plu util por li quotidian vive. E li grand erra del scol
international, specialmen del neo-latin states, es ti, de conservar
solmen li *mort* parte de latin, ne li vivent. Con li grand dangere
del formation linguistic del yunité del munde.

Latin o Interlingue?

Forsan it vell esser bon adopter ambi, un por li persones culturat, li
altri por li homes de medial cultura. Solmen li max important linguistes
objectiv posse definir ti question. Ma li duplic adoption vell portar
gradualmen li non-intelectuales a un progressiv amelioration del
cultural patrimonie e a un ne índiferent conossentie de latin, antey in
su forme modern, poy in li classic. LI avantage es evident, e ne besona
plu mult paroles.

Naturalmen, to es possibil solmen a Occidental, nam projectes quam
Esperanto e Ido posse luder null rol in li formation de un cultura
linguistic. Li autor de ti articul expecta responses personal pri ti
problema.

_Franco Bigatti, Via Guidobono 15/6, SAVONA._




## Li arte del traduction


### Li tache del traductor

Successar «combinar fidelissim imitation del originale, complet
claritá, líber fluida del lingue, unitari stil, e un pur poetic
efecte». Ti paroles de Scherer, pri li german traduction de
Shakespeare, mastre-ovre de Schlegel e Tieck, expresse aproximativmen
quo traductores deve combinar e atinger e quo solmen pocos atinge. Li
tache del traductor talmen sta descrit; li metode resta li problema.
cardinalmen un problema de talente. On tamen posse analisar li procede
traductori e constatar cert preconditiones.





### Unesim precondition

Li unesim precondition es completmen negliget del
majorité queles, si un libre plese les e ili conosse li lingue, strax
optimisticmen comensa traducter. *Por traducter importa li mastrie ne
tam del lingue foren quam del lingue in quel on traducte.* Naturalmen
on deve har penetrat li lingue original suficentmen por completmen
comprender li sense del originale e evitar mistraductiones elementari.
Ma ocasional mistraductiones es preferibil al production de un
traduction quel es un sol continui erra quel advere necú completmen
misinterpreta li originale ma anc necú completmen rendi it.

Qui desira traducter un pezze de arte mey ne tro fider in su saventies
filologic e grammatical, ni ceder al seduction de su entusiasme por li
originale. In prim il deve estimar in quant gradu il possede li lingue
in quel il traducte, quant richesse del vocabularium, quant medies de
eufonie sta in su comande in li lingue de traduction. Si ti condition
vell esser observat plu conscientiosimen, un minu grand númere de
competent erudites vell far se mal traductores.


### Duesim precondition

Ma esser capabil expresser se con efecte in li lingue de traduction
ancor ne sufice: li traductor deve mastrisar ti lingue completmen; il
deve esser capabil adaptar su lingue, sin violar it, al stile del
originale. Por to il naturalmen deve sentir se in hem in li originale,
*deve har penetrat li spíritu del autor e su lingue*. To es li duesim
precondition denov un tal de personal talente.


### Triesim precondition

In strett relation con it sta li triesim -- desfacil e important quande
on traducte un ovre de grand arte -- *li traductor deve haver un mental
statura corespondent in certe gradu a ti del autor*. On ne besona esser
un Shakespeare o Dante por comprender les, ma on deve esser capabil
sequer les in lor profundores e nuancies. On ne besona esser un trovator
de vias, ma on deve posser vader sur omni vias trovat. E to vale in
gradu mem plu alt si on vole ne solmen comprender, ma traducter, quo es
transversar un flamme vivent in un altri panne sin sufocar li flammes,
sin mem essentialmen alterar lor flagrada.


### Li importantie del vocabularium

Ci un circumstantie important a quel on nequande pensa e quel sempre fa
se imperatorimen sentit: *Li richesse del vocabularium*. It es in
litteratura quo capitale es in comercial interprenses. *Plu grand un
autor, plu ampli su vocabularium*. Il trova por su idé li expression
max precisi, trova un parol por omni nuancie de su sentimentes, e sempre
il trova li parol max harmonic in li passage concernet. E si tal parol
manca, il invente it tam mastrescmen que nequi remarca su novitá, tam it
es adaptat al mosaica del frase, tam organicmen it es format ex li
vivent resurses del lingue. Similmen quam in grand scientistes e
exploratores de un nation li pensatori potentie culmina, talmen in grand
poetes culmina li potentie lingual: in ili habita li spiritu del lingue;
ili, plu quam altres, crea li lingue. It es notori quant paroles
lingue german debi a Goethe. Minori autores. autores con volentie
excedent potentie. autores queles senti lor ínpotentie e quasi excede
lor límites, on posse reconosser per lor parol-formationes ínapt e
cacofonic.




### Quant paroles?

On ha contat li paroles de mult poetes e ha trovat p.ex. que inter
angleses Shakespeare have li max rich vocabularium. On ha comparat
vocabulariums de varie professiones e popules e ha trovat ínnumerabil
gradationes, de negro-tribes con quar cent paroles til modern lingues
cultural con plu quam cent mill. Similmen. contante li divers paroles
usat de un hom durante su vive in scrit e parlada, on vell trovar
íncontabil gradationes inter li cretino e li genie litterari.


### Quant sinonimes?

Ne sempre li mann quel interprende traducter un autor es capabil capter
omni senses profund o omni finesses del originale; li traductores de
grand poetes presc nequande have un comparabil vocabularium. Ili possede
quin sinonimes u li autor employa duanti. Omni paroles de un lingue es
un image, un pense, adminim un nuancie. Mal traductores ne solmen
contenta se per superficialmen imitar li nuancie, ma mem usa un sam
parol por rendir duanti diversmen nuanciat expressiones del originale.
Ili similea a un litt capitalist provant emular li credite de un grand
bank. Tal traductiones necessimen sona fad e diluet, ili oferta un parol
trivial vice li parol caracteristic employat del autor.


### Traduction de poesie

Ti desfacilitás multiplica se ye traduction de poetic ovres. *Li
traductor de un poema deve self esser un poete*, in li gradu delineat
in supra; il ne besona esser capabil crear tal figuras -- tis il recive
del originale -- ma il deve posseder li sam potentie de vibration o
atmosfere emotional, li sam harmonie de paroles. E to es rarissim. Pro
to Shelley dit: «It es tam inteligent jettar un violette in li fusuore
por decovrir li essential principie de su aroma e colore, quam voler
transversar li creationes de un poete ex un altri lingue. Li plante deve
re-germinar ex un seme, o it ne va burgeonar: to es nor heredage ex
li maledition de Babel». E Dante, quasi previdente qualmen on vat
maltractar le, scrit: «Chascun mey saver que nequo quo es conligat in
harmonie musical posse esser traductet sin destructer su tot harmonie e
dulcesse».


### Son e ritme

Anc in prosa li tache del traductor es rendir ne solmen li sense
intelectual del ovre ma anc imitar tant quant il posse li stil original.
*E stil es ritme, mem in prosa*. Qui have un propri stil, parla e scri
in un cert ritme, ama un cert structura del frases, un particulari
arangeament del periodes, finales de un particulari cadentie, e il
prefere cert parol-combinationes. To il ne fa consciosimen -- it habita
su orel e gútture. Li son es omnicos. Un home con orel. quel ha mult
leet. va reconosser anc ínfamiliari frases de familiari autores. To vale
in mult plu alt gradu pri poesie.


### Forme e essentie

On ne posse tro sovente repetir: forme e essentie es un. Null ver poete
pensa in prim e versifica poy: su idés ja nasce in poetic structura. Ma
li metric structura ne fini con li metre del verses. Ti es identic in
divers partes del sam poema. gay o trist, e identic in poemas de divers
poetes. Lu essential es melodie, li ritme intern, li cadentie del
verses, li element quel producte li colore emotional.


### Quo es un poesie?




Un poetic ovre deve generar in nos un cert humore o atmosfere emotional,
un vibration intentet del autor. Si it ne posse far to, it ne es un ovre
poetic. Ti efecte, essentialmen sensual, es productet per medies sensual:
*melodie e ritme*. Plu perfectmen li son del verses coresponde a lor
contenete, plu alt noi estima li ovre. In quo consiste it conexion e de
u veni li efecte, es tam ínconosset e basat
sat sur tam profund psicologic causes quam li efecte del musica.
Simultanmen it es tam individual, tam intimmen conexet ne solmen con li
ovre ma con li personalitá del artiste, que presc omni important poete
have su propri cadentie, sovente facil a reconosser e imitar.
Probabilmen it es fundamental humores emotional in li anima del poete,
queles talmen expresse se.

Ti factores omni hom con un sensu poetic save, o adminim senti, etsi it
ne atente les, e tamen ili es completmen ignorat del majorité del
traductores. In parte manca les li poetic talente; in parte ili
crampona se a exteriori ínessentialitás e ne atente to quo in omni
poesie es essential: li vibration emotional quel reposa in son e ritme,
li element ínponderabil del ovre artistic, ínaccessibil del intelectu, e
pri quel li artiste self ne posse rendir conte, e quel tamen es su
personalissim proprietá, generat ex li covibration de obscur ma decisiv
regiones de su psiche. De u il obtenet su materie e quo suggestet le li
idé, to un poete posse saver: ma qualmen il trovat li forme, to ne save
necun. E tal covibration, o post-vibration, li traductor deve evocar in
se o plutost il deve lassar it esser evocat per li influentie del
originale; e in tal vibration ne egal ma simil al febre creatori, il va
posser producter un ovre perfect.


### Customari poetic traduction

Ma pro que li majorité del homes considera forme quam exteriori e opine
que it consiste simplicmen in li metre del verses, ili contenta se in
traduction per reproducter hexametres o sonettes, o per conservar li
consecution de rimes del originale, e poy fiermen scri sur li
titul-págine: «traductet in metre original». Ili posse har liverat un
traduction adequat in sense e metre, *e tamen it es un travestie*: li
cadentie fascinant, li atmosfere sta completmen perdit. Regretabilmen on
mult traducte talmen*. Ya súper Il uniform ritme del alternation del
síllabes accentuat e sin accentu in omni poema existe un duesim ritme,
plu líber e plu important, li ritme del plu e minu accentuat síllabes,
queles. junt con li sonal colore del paroles, decide li efecte. E ti
duesim, plu líber ritme deve esser conservat tam fidelmen quam li fix
ritme del metre.


### Concentrat e debil passages

Lass nos notar ancor un circumstantie ignorat de mult traductores: mem
in li max perfect creationes de grand poetes ne omni passages es de
perfection egal, nam durante li creada ne sempre existe sam humore
favorabil. E in omni ovre existe plu debil passages. verses queles
sembla exister solmen por continuar li file, apu tales in queles li
fortie del genie apare quasi concentrat. Si on atentivmen examina li
poetic ovre, on va trovar in presc chascun section un passage dominant
li altris e dant al tot gruppe de verses lor valore e caractere. Tal
passages li traductor deve reconosser strax e rendir les in plen. e
sacrificar lu ínessential a lu essential. Tal passages deve esser
traductet in prim, e li altres deve esser adaptat a ili. Null traductor
posse evitar rimes interpolat, ma il posse cuidar usar tal rimes in
passages minim important e ne defigurar per ili lis max magnific.


### Traductor -- trahitor?





Si por controlar li salubritá de alimentes mental vell exister oficial
tal queles existes por controlar li salubritá de alimentes manjabil,
alor multissim traductores vell esser inprisonat pro adulteration de
mental alimentes. Lass nos totvez conceder que it acte se ci ne pri
crímines ma solmen pri delictes, causat per gross negligentie plutost
quam per mal intention. E u present articul have scope cardinal
«amemorar ti quel con bon intention prepara se a traducter un ovre de
arte, quant il deve examinar su propri capacitá, e quel grand
responsabilitá il prende sur se e vers li publica e vers li ovre self*,
e quant it es barbaric e hideosi defigurar to, quo li autor ha creat
bell».

_Karl FEDERN_

_(Version condensat ex german de Ilmari Federn, London.)_




## Li íncomprensibil modern arte

Interessant discussion in U.S.A pri un desfacil problema.

Li Americanes ne posse esser quiet pro li desfacil comprensibilitá, pro
li «cludet» caractere de un grand parte del modern arte. Nam li du
dogmas fundamental del «american credo», li crede al permanent
progress, al plu bon futur, al superioritá de lu nov súper lu antiquat,
al ínresistibil developament adavan e al educabilitá del homanité in li
un látere, al crede al masse, al mann del strade, in li altri látere,
apari just in ti problema particularimen desfacil conciliabil. Si nor
secul es realmen ti del «Common man», del «simplic mann», quam Henry
Wallace ja ante pluri annus ha proclamat e quam ínnumerabil homes depoy
repeti su paroles, pro quo li arte, li max ínmediat, max genuin
expression del témpor, es tam desfacilmen comprensibil? Pro quo, quam
Diego Rivera, li grand mexican pictor declarat recentmen, li plastic
arte de nor témpor es simil al max rafinat manjage del francesi arte
culinari, al «canard faisand», quel delecta li gurmandon, ma quel
sembla quam depravat anate direct ínmanjabil al simplic hom.

Sempre denov on prova aproximar se a ti problema per li max divers
manieres. Ma omni inquestes e experimentes monstra, que al grand masse
del USA-publica plese li «arte conform al natura» del annus ninant,
durant que multes de it refusa sequer li abstrat variante del arte
present. Dunc on realmen ne posse educar li témpor a comprender su
propri arte?

Pro to associationes de criticos e de artistes, revúes e directiones de
expositiones sempre denov prova soluer ti ci nod gordian. Pos que li
revúe «Life» in passat octobre convocat li criticos del arte a un
«round table»-conferentie por ti scope, nu li «San Francisco Art
Association» arangeat un «symposium» de du dies con ductent artistes
pri li problema del arte modern. Astonant esset con omnes. que li old
Frank Lloyd Wright, li pionero del modern american architectura,
declarat li modern arte quam «crímine sin passion» e li picturas
exposit por discussion (inter ili du Picasso-s e du Matisse-s) quam
«chifonallia». Ma anc li pictor Marcel Duchamp, de qui anc un ovre
esset selectet, constatat quam li comun element del tot arte modern
desde li impressionistes li facte, que it ne penetra detra li retine, to
es, que it mane in funde sempre íncomprensibil.

In tri punctus es resumat li resultate del conferentie, quel constata li
libertá del artiste in ovrar, li libertá del publica in acceptar in
rejecter e li autorisation del critico in provar explicar.

Durante que in li coste west ne tro progresset. in li coste ost, in New
York, un galerie interprendet un naiv, ma tre aclarativ experiment far
explicar arte modern per su creatores self. Duant tri american pictores
-- inter quelc del max conosset nómines -- devet explicar in circa 75
paroles su exposit ovres. Li resultate esset, quam on posset expectar:
Li paroles del abstrat artistes esset ne minu abstrat quam su images e
li plu conservativ artistes expresset se in un plu conservativ lingue.
Un opinet. que il sta «in li desesperat situation de un hom quel just
dat un long, laborosi, cuidosi alocution pri un tema, quel es por le
car, e nu es exhortat: "`Ples nu explicar nos per 75 paroles, quo vu
just ha dit.`"». Li pictoressa Georgia O'Keefe, quel hat exposit un
impressiv, demí-abstrat image del grand Brooklyn-ponte, besonat solmen
sett paroles: «To es por me li Brooklyn-ponte».

Quo es li experientie, quel noi posse tirar ex li reaction del publica
vis-a-vis abstrat formes del arte? Que anc sistemas de lingues,
queles ha abandonat li formes del real existentie, mem solmen
partialmen. ne posse esser obstructet al publica. Tro artificial lingues
international es self li max grand obstacul in li via a su propri
scopes.

Secun Die Presse; de Eugen MOESS (Wien)




## Li nov magie

In li relationes de scientie e vive omnidial on posse observar du
tendenties distint e complementari. Un: productes del scientie intra un
relation sempre plu intim con nor omnidial activitás. Du: scientistes
avansa in regiones u li laico ne posse sequer les. Ante un secul o du,
omni inteligent person havent li necessi líber témpore posset aprender
omno conosset in quelcunc dominia e far original reserches presc quam
dadá; hodie to necessita exceptional talentes e mult annus de studies
intensiv. Mult villagesi forjeros savet fabricar un musquete chargeabil
de avan, e to afectet poc homes extra professional soldates; li atomic
bombe menacia chascun de nos, ma li principies guvernant su function es
comprendet solmen de un númere limitat de specialist expertes.

Li sempre plu intim relation inter vive omnidial e li productes de
scientie ducte mult persones al conclusion que li pensada del masse
deveni plu scientic. It sembla evident que homes queles activmen usa
automobiles, aeroplanes, e complicat machines, deve haver un atitude plu
rational quam li savagio quel possede solmen li max simplic mecanic
instrumentes.

Ti assumption (nam rarmen it es plu quam un assumption) ignora li
tendentie mentionat quam complimentari al crescent familiaritá de
scientic instrumentes: li tendentie del reserche-laboratores, con li
progress del scientie, ocupar se per to quo al laico apare esoteric
misteries sin discernibil relation con su interesses personal. Tande
quande un developament sensational -- V. 2. (rakete-bombe), D.D.T.
(súper-insecticide), penicilline (súper-germicide). radar
(radio-detection de aproximant aeroplanes), e precipue li atomic bombe --
invade li consciositá del laico e demonstra que scientie afecte le in
maniere tre practical. Ma desde fotogrammas de Hiroshima pulverisat, e
rumores pri misteriosi radiationes persistent long pos li explosion, li
via es long til comprender li metodes pensatori queles fat possibil li
scientie modern.

Factes observabil ne suporta li crede que rational e scientic
pensa-manieres pervade li masses de nor societá; li factes monstra que,
durante que scientistes ha developat ti tipes de pensation, grandissim
númeres de homes conserva li atitude mental quel noi usualmen associa
con societás primitiv. Li atitude de mult persones civilisat vers
scientie, e li atitude del savagio vers magie, constitue un paralele
desagreabilmen strett por tis de nos queles desira creder que homes in
general deveni plu rational.

Li expressiones; «miracules de scientie, miracules fat del hom», tam
frequent in textus populari, ne es solmen pictoresc; ili es significant
indicationes de un tre general atitude vers scientie e scientistes.
Persones con pensation plu minu rational vide nov developamentes etsi
forsan surprisant in comense, quam resultant logicalmen ex anteriori
labores -- brevimen: quam developamentes. Ma al masses ínrational,
innovation sat dramatic por penetrar al presse apari quasi ex un munde
misteriosi extra lor conossentie, un strangi munde de test-tubes e
bollient retortes, complicat aparates, e mannes in blanc. Li scientist
es investit con atributes del magician.

Li paralele inter li atitude vers scientie e ti del savagio vers magie
es facil a exemplificar. Tre sovente un patiente quel ha recivet un
botelle de aqua colorat, credente que it es un drogue, declara su
condition quam ameliorat; tal «cura» es in alt gradu li resultate de
su fide al potentie del doctor! Similmen hay mult autentic exemples de
tal «curas» in societás primitiv, e de indigenes queles morit sub
imprecation; tal mortes e «curas» es, sin dúbite, grandmen li
resultate del fide al potentie del doctor-sorciero.

Hodial reclame sovente anuncia productes in quam «astonant scientic
decovrition», «recomendat de specialistes»; anc inter primitives li
parol del sorciero have grand autoritá. In America on recentmen
processuat por interdir misguidant reclame; investigation hante
monstrat, inter altri anomalies, que necun del anunciat «dermatic
nutrimentes» vermen nutri li cute. e que adminim un famosi sorte de
«hépatic pillules» ne have li minimal efecte al hépate. Li necessitá




## Che li savages! Che li civilisates!

interdir tal reclame monstra que compratores acceptat assertiones queles
ne corespondet al real efecte del preparates. On forsan opine que it es
exagerat descrir patent-medicamentes quam modern fetiches; ma li
paralele es strett: in ambi casus li efecte depende grandmen del
índubitant acceptation del enunciationes de iniciates, un litt gruppe
reputat haver accesse a fontes de saventie refusat a ordinari persones.
Un del max clar aspectes de qualmen scientie remplazza magie che li
masses, es trovat in li tendentie de astrologos, numerologos e simil
descrir se quam scientic -- lor clientes conta se per milliones.

Dir que mental atitude o ideologie del masses hodie es *basicmen* egal
a ti del hom primitiv, ne es dir que null progresse sta fat. In
contraste al masses, scientistes ne adopte ti atitude -- adminim ne in
lor propri dominies; ili consciosimen efortia esser rational e criticar
lor premisses, contra que docto-sorcieros probabilmen crede in lor
potentie tam implicitmen quam lor clientes. Ma li facte que quelc
persones ha avansat trans simplic credulitá, ne justifica nos deducter
que li altres necessimen seque. To vell esser tam absurd quam arguer que
li sómmite de un árbor cresce al altore de durant metres, anc li radicas
deve ascender.

Li problema del relation inter diversi tipes de pensation, divers
ideologies, e li leges queles guverna lor developament, ancor atende
reconossentie e cooperativ scientic studie. Ci noi solmen demonstra que
it ne es axiomatic que li homes quam totalitá ascende a plu alt de
rationalitá; noi indica existentie de un problema, ma su solution posse
solmen esser presentat quam un parte de un studie general de ideologies.
Li importantie del tema es evident. Por dar un sol exemple: tal studie
vell auxiliar nos comprender li extraordinari successe del ínrational
propaganda caracteristic por fascisme. Un nazi orator proclamat:

«Noi ne desira plu alt pane-precies; noi ne desira plu bass
pane-precies: noi desira ínchangeat pane-precies; noi desira
national-socialistic pane-precies!» (Citat secun Drucker. End Of
Economic Man«. p. 12 -- fine del economic hom»).

Secun qualcunc standardes rational ti mann parlat non-sense -- ma it
esset «grandmen aplaudet» del auditores. Solmen vidente in
«national-socialisme» ne un notion logical, ma un magic parole
comparabil al invocationes de sorcieríe, noi posse comensar comprender
tal reactiones e per to reyer les.

Li nazis actet secun crede que li masses es, in paroles de Hitler: «Un
masse vacillant de homan infantes queles constantmen chancela inter
divers opiniones». It vell esser bell creder que ili errat, ma li
successe de lor propaganda sembla pruvar lu contrari; it certmen da
cause -- mem apart de altri considerationes -- por reconsiderar li
assumption -- difuset inter scientistes e intelectuales -- del rationalitá
del masses.

G. Walford (Autorisat traduction ex anglesi de Ilmari Federn)




## Li pictografie

On nómina pictografie un primitiv scritura in quel on expresse su idés
per dessines simplificat o signes simbolic. Ti término ha esset format
del latin parol pictus (=pictet) e del grec graphe (=descrition). Li
Indianes de America ha precipue usat ti specie de scritura, ma li
scientistes asserte que li hieroglifes, o alminu un parte de ili es in
funde signes pictografic plu o minu evoluet.

Por far comprender qualmen dessines posse servir quam medie de
comunication, noi da in prim quelc figuras ordinari del Indianes de
America.

(Image)

Ti 6 figuras representa 6 tipes de persones (de levul a dextri): un
mann, un fémina, un infante (reconossibil al ovale simbolisant li lette)
un oldo simbolisat per lineas tremet, nam li old persones treme sovente,
un sorciero, o medico, quel have un cap spess, i.e. plen de pensas, e un
follo (su cap fuma!)

On posse constatar quant ingeniosi es ti representation, tam simplificat
quam possibil, e támen quant suggestiv. Li mann have un plum sur li cap,
ma ne li fémina, quel in revancha porta un robe, e li córpores es
representat per un simplic X, quam hodie dessina sempre nor infantes.

(Image)

Por li abstract idés, li procede deve naturalmen recurrer a signes
simbolic anc tre simplic, ma facilmen reconossibil. Lass nos prender
quam exemple un date: 9junio 1949, in pos-midí. Per un unesim signe on
indica que li sole es in li duesim demí de su curse, dunc in pos-midí.
Jovedí, it es 3 dies ante soledí. Noi representa it per tri bastones
plazzat ante li circul figurant li soledí; li date (9) es indicat per un
signe triangulari significant 5, sequet de 4 bastones. Junio, in li
lingue del Indianos, es li *lune del flores*. Noi dunc dessina un flor
sur un crescente. Finalmen 1949 es representat per 19, 4 bastones, 1
triang. e 4 bst. To es un poc long, ma quant poetic e suggestiv!

E nu, noi va dar un litt raconta in pictografie. To es li descrition
imaginat del viage de un grand chef indian, nominat Sagi Corvo. In li
unesim figura, ti avie es strax representat súper li figura del chef,
pro que to es su totem. Li circul circum li corvo indica li sagesse.

Dunc Sagi Corvo ha departet un die del mensu april (signe: li lune del
herbes), per pede (passu marcat sur li suol) por prender su canó. Il ha
imbarcat se sur li rivere con rapid currente (lineas undulat e fleche
duplicat indicant li rapiditá), e il naviga un tot die (li sole fa un
complet demí-circul).




Pos que li nocte ha venit (ciel obscur) il halta, e il fa foy (flammes e
un cruce). Poy il preterpassa un obstacul (fleche barrat), poy un monte
in li nebules (3 nebules nigri) e il ariva avan mult tracies de animales
in un foreste (= 3 abietes. Li demí circul plenat de punctus significa
mult árbores). Li tracies es reconossibil: it es tis de
un triantene de antilopes (= 6 vezes li signe triangulari 5). Li sagi
corvo es tre joyosi (= il dansa). Il es tre afamat (il porta su fingre
al bocca) ma il successa abatter 5 antilopes (animale con cap a-bass es
considerat quam mort) e il manja un de ili, quo es preciset per li unic
baston apu li signe in forme de scude quel significa manjar.

(Image)

Poy li ciel covri se de nubes (3 nubes in forme de demí-circul). It
pluvie e Sagi Corvo ea lentmen vers su canó, e ti lentore, debit al
grand carga quel il porta, es indicat del fleche con un sol barre. Il
descende li fluvie tre rapidmen (fleche con duplic punte) durante un tot
die (li sole percusse li tot ciel). Il retrova su marita (figura con
robe) in li tenda marcat de su totem (un corvo con circul circum li
cap). Li marita tene un baston in li aere, quo significa: trovat...
(ci, su marito)

On accende foyes, on have provisiones por li hiverne (carne suspendet
inter du pales). Omnicos ea bon (idé expresset del fructe del acere,
quel simbolisa li vive, e del circul con du cornes, quel simbolisa li
fortie).

Sub li nómine de ideografie, quelc autores ha esquissat projectes de
lingues utilisant brevi dessines por servir quam medie de comunication.
It es evident que tal lingues posse esser solmen scrit, ma ne parlat,
pro que li dessines ne coresponde a sones. In li unesim congresse
international del dessin, quel evenit in Paris ante 50 annus, un
professor proposit adopter li dessin quam lingue international, e il dat
quam exemple ti-ci frase, quel un qualcunc cive del munde posse
«presentar» in viage a un altri person ne conossent su lingue:

(Image)

Ti tri esquisses devet vicear li frase: «A quel hora departe li tren
por Paris?» Ma, quam fat remarcar un jocator, ti dessines posset anc
significar: li agullies de mi tasc-horloge es ruptet e mi tren passa
proxim li turre Eiffel. -- Avan tal riscas de misinterpretationes it
sembla plu simplic dir: «A quel hora departe li tren por Paris», nam
presc omni paroles de ti frase es ja international e comprensibil a
centenes de million de homes civilisat sin studie anteriori. Omni
persones hant viageat conosse li paroles: tren, hora e Paris sin li
auxilie de un dessin. Li pictografie have poc chances devenir un L.I.

_Ric Berger_




## Robin

Li ultim rubi-péctore, residente che nor dom (vide Cosmoglotta 135 A)
noi nominat

ROBIN, li nómine anglesi.

Il presentat se un die, tard In autun, vers li crepuscul, quande yo
esset rastrant li foliallia in li jardin. Subitmen il sedet se ye circa
un metre avan me. Il visibilmen intentet serchar li Insectes queles
restat sur li terra pos li forrastration del foliallia. A vezes li
realmen successat escamotar alquó. Quande yo decovrit le -- quo
probabilmen postulat un cert témpore, pro que li sedet ínmobil -- yo ne
audaciat tuchar le per li rastre. Ma mi timore esset ínfundat. Chascun
vez quande li rastre riscat tuchar le, li forsaltettat ye un
demí-metre, ne plu lontan quam necessi, ma sempre In just témpore.
Quelcvez il sedet sur un bass branche just súper mi cap, e quietmen
restat ta, quande yo preterpassat sub le. In sam maniere, il sovente
venit a me, chascun vez vers li véspere, benque il egalmen aparit quande
yo rastrat un vez ye un altri hora. It evenit sat sovente,
anc plu tard, In verne, talmen que yo in comensa ne remarcat le. Támen,
il manifestmen desirat esser remarcat de me; forsan il opinet que to
esset plu secur (o plu avantageosi?). Quande, secun su opinion, yo ne
videt le sat tost, il volettat ci e ta avan me. Si pos to yo parlat a
il, il esset content. Ma quande yo mem ne videt le -- e to evenit quelc
vezes -- il volettat just along mi cap. E si malgré to yo vell har
persistet ne vider le, yo vell desfacilmen ne har posset *audir*
le.

Detra li dom, noi have un tablette de forrage. Li avies -- e anc li
scureles, ma de tis-ci trova se solmen poc in li circumité durant li
ultim annu -- conosse tre bon ti restorería e profita de it in alt gradu.
E naturalmen anc Robin. Il ne solmen trincat li aqua, ma mem balneat in
it. Un amusant spectacul! Sovente quelc parus ja atendet queles anc
desirat prender lor balne. De tis-ci solmen du sedet in it in sam
témpor, quelcvez tri e in tre rar casus quar; tande li micri recipiente
esset completmen plenat de parus! Robin ne manjat mult in un sol vez
(denove li aristocratie); támen on di que li rubi-péctores besona
chascun die un quantité de nutritura egal a lor pesa, nutritura quel
consiste max sovente in insectes. Ma ili consuma egalmen altri
nutrimentes; noi per exemple nutrit le per pan-crumeles. Tis-ci il ne
mult apreciat, ma il esset tre avid pri crustes de caseo. Tis-ci noi anc
sovente disjettat por il sur li suol, e tande il venit picar les just
avan nor pedes. Ti maniere nutrir se havet un avantage por le, nam it
esset presc sempre un merle in li vicinitá, quel anc havet fame, ma in
sam témpore li poc simpatic hábitu sequer Robin partú e forchassar le de
omnicos manjabil o trincabil. Tande Robin obtenet nequó. Anc quande il
picat just avan nor pedes, li merle provat, volante along nos ye un litt
distantie, forchassar le, in quo il quelcvez havet success, ma ne
sempre.




In li crepuscul, quande noi vadet detra li dom, it plurivez evenit que
Robin sedet subitmen just avan nor pedes, sin esser remarcat;
per forsalettar e sedentar se ye un demí-metre, il esset videt de nos.
In li crepuscul il anc sovente captet moscas queles volettat bass super
li suol; il continualmen saltat ad supra, por capter un.

Robin savet tre bon far comprender se quande il desirat aqua o
nutritura. Tande il volat, strax pos que noi venit éxter li porta, sur
li suol, ye un litt distantie de nos, o sur li tablette u il restat
sedent ínmobil, su cap un poc obliqui, e regardante nos per *un* ocul,
un pose quel esset tipic por le. Unvez il esset sedent sur li tablette
in ti maniere. Yo pensat que il desirat aqua e adportat it rapidmen, li
recipiente essente vacui. Quande yo posit it, il volat durant un moment,
quam il fat sempre, sur un branche de un litt árbor quel trova se just
súper li tablette. Ma quande yo alontanat me un poc, il ínmediatmen
sedentat se denove sur li tablette, ma lassat li aqua totalmen
ínatentet. Denove il esset sedent ínmobil, quam si il volet dir: aqua yo
ne desira, ma nutritura. To yo tande comprendet tre bon, aportat quelc
pezzes de caseo-cruste queles il strax ataccat con apetite.

Il apreciat particularimen esset in li cocinería. Quelcvez it evenit,
quande noi ne esset ta e li porta stat apertet, que noi trovat le ta ye
nor retrovenida. Tande il monstrat se terret, pro que noi max sovente
intrat sat subitmen, e poy il volat vers un fenestre. Ma quande noi
parlat a le e eat lentmen vers un fenestre por aperter it por le, il plu
ne esset anxiosi e desaparit quietmen tra li porta o tra li fenestre. Lu
sam evenit pri li hangare detra li dom. Quande li frigid tempe de
hiverne venit, il sedet in it con plesura. Tande noi anc nutrit le ta.
In un matine, noi ne videt Robin. Ma un o du hores plu tard, quande noi
eat along li hangare quel esset ancor cludet, il volettat detra un
fenestrette súper li porta, por atraer nor atention. Sin que noi savet
it, il hat esset includet in li hangare durante ti nocte. Naturalmen noi
strax apertet li porta, pos quo il volat ad éxter, ma totmen ne
demonstrat alquel anxietá; in contrarie, il strax sedentat se sur li
suol, por reciver pezzettes de cruste. Desde ti moment noi quelcvez
posset includer le in li hangare intentionalmen, quo il trovat bonissim.
Evidentmen il esset mult plu content posser resider ta quam éxter in li
frigid noctes de hiverne.

Ma in hiverne il plu mult preferet venir in li cocinería, nam ta it
esset ancor plu calid. Il tande sedentat se sur li table, un stul, un
potte, li fenestre-sill, o quocunc altri. Il anc mult amat esset nutrit
in li cocinería. Ma noi sempre admisset le ta solmen durant brevi
témpore. Vu comprende pro quo: pri Robin it esset lu sam quam pri omni
altri aviettes -- il esset tre generosi pri lassar xetra se li dones!
... Ma quande it gelat fortmen, Robin refusat exear del cocinería.
Quande in tal casus mi marita cautmen fortiat le vers li porta, il
malgré to volettat retro trans su pede e sedentat se in detra sub li
table. Tande un poc plu mult pena esset necessi por far ear le ad-éxter.

Tard in li estive de 1945 Robin desaparit sin poslassar tracies. In
prim, noi suposit que il forsan vat retrovenir, nam it ja hat evenit que
il ne aparit durant un o du dies. Ma il ne revenit. Sin dúbite il hat
perdit li vive, qualmen? to va sempre restar un enigma. Ma noi ha mult
regretat li desaparition de nor car litt amico. Noi espera que unquande
un altri rubi-péctore, egalmen domesticat, va venir remplazzar le.

Originale de H. Aikes (Nederland)




## Celebri sculpturas: «Colleoni», de Verrochio

Quam pluri italian artistes, e specialmen su eleve Leonardo da Vinci,
Andrea del Verrochio esset un artist complet, i.e. expert in omni
tecnicas, in sam témpor sculptor, gravor, pictor, ciselero. Su picturas,
tamen, benque tre apreciat, es tre rari.

Verrochio nascet in 1435 in Firenze (Florenta). Durante su tot vive il
devet tener un butíca de juveleríe, pro que il ne posset viver per su
sol arte.

Quam sculptor, il sempre monstrat un predilection por li cavalle de
battallie, por li cavalle monumental. It dunc ne astona nos que su max
famosi ovre, li Colleoni, representa un cavallero sur su cavalle. It es
un grand sculptura bronzin stant nu in Venezia sur li lateral plazza del
eclesia San Giovanni San Paolo. On di que it es li max famosi statue
bronzin del Renascentie, e li grand scritor francesi Claude Farrère
declarat recentmen: Yo videt in li munde deci mill statues equestri, ma
pos har videt les omnes, yo opine que un sol de ili merite durar: it es
li Colleoni.

Li Colleoni, chef-ovre de Verrochio, esset anc su ultim ovre. It hat
esset comendat del Republica de Venezia. Ti cité rich in pictores, ma
povri in sculptores, devet serchat un bon artist in Florenta.

Verrochio acceptat far ti labor e venit in Venezia. Li Colleoni, i.e. li
person, esset tre avansat, e li cavalle presc finit, quande li artist
aprendet que un altri sculptor esset comisset sculpter li cavallero.
Aprendente ti decision, li Florentano intrat in colere, ruptet li cap e
li gambes del cavalle e fugit a Florenta. Ma li mores de ti epoca esset
brutal. Li Senat de Venezia informat le que un vez captet, il vell esset
tractat secun li lege del «talian» (1. talis = tal in Occidental), i.e. del
similitá, e que on vell cupar su cap pos har ruptet su membres.

Felicimen, li Medicis intervenit e obtenet del Senat de Venezia que it
mey pardonar Verrochio, con li condition que li artist mey finir su
labor, quo esset acceptat.

Regretabilmen li fusion del statue bronzin, quel durat circa un semane
in 1488, esset un operation tre penibil in ti epoca, e to ruinat su
sanitá. Pro li excesse del fatiga, Verrochio morit de un inflammation
intestinal. Il ne havet li joya vider su ovre terminat e erectet, e un
altri sculptor, quel hat auxiliat le durante li operation, signat it
vice le.

Desde bentost 4 secules, li Colleoni fa li admiration del visitatores de
Venezia.



Tam li cavallero quam li cavalle expresse marvelosimen li caractere
militari del bandas italian del Renascentie. Li bronzin bestie avansa,
pesant ma vivent. On crede audir li martellation de su hufes. Pri li
Condottiero, il sta faruchi sur su alt sedle, li figura plicat del
menacie.

Li Colleoni esset un de ti generalos del Medievie chef de truppes
demí-brigante, demí-heroe, quel mettet se con lor homes al servicie del
italian princes o del cités. On nominat le condottieros. Generalmen
bravi, ma nequande embarassat de scrupules, ili auxiliat preferetmen li
partise quel payat les max mult.

_Ric Berger_


## Lady Isabella

Til li unesim annu de ti guerre (Noi ne save esque ti custom dura
ancor), on distribuet al povres de Tishborne, in Anglia, un summa
representant li valore de un terren de 25 acres (Li acre anglesi
coresponde a 40 ares e un demí). It acte se pri un custom old de 700
annus e de quel li orígine merite esser racontat.

Lady Isabella Tishborne esset gravmen malad e proxim su morte. Sentient
venir su fine, ella fat vocar su marito e petit le, in memorie de ella,
conceder omni annus, in li die anniversari de su morte, un cert summa al
povres del region.

Li dómino Tishborne havet un dur cordie.

-- Yo vell voluntarimen consentir exaudir vor desira, il respondet. Ma
vu es minu malad quam vu crede it. Por ne oposir vos un refusa, vi to
quo yo proposi vos: vu va percurrer un parte de mi terras durante que va
consumar se un torche. Quande li torche va extinter se, li valore del
terren percurret de vos va representar li subsidie quel yo va donar al
povres omni annus.

Ti admirabil fémina tande lassat su lette. Pro que ella esset íncapabil
tener se erect, ella reptet sur li genús e sur li manus. Quande li
torche esset consumat, ella hat percurret 23 acres. Ella expirat li
sequent die. Desde tande, chascun annu, li povres de Tishborne benedí li
memorie de lady Isabella.


## Li pigritá de R. Kipling

-- «Esque Sr Rudyard Kipling es in hem?», questionat un vez un
visitator al servitor quel hat apertet li porta.

Li scritor esset sedent a su table in su labor-chambre, e pro que li
porta esset mi-apertet, il posset audir li conversation evenient avan su
porta. «Yo ne vell voler trublar le, dit li visitator, si il es just
laborant.»

«Laborar» exclamat li servitor. «Il ne labora; il resta sedent a un
table e solmen scriacha sur papere!»



===NOR CONCURSES

SOLUTION DEL CRUCE-PAROL DE JUNIO. Ti problema, tre desfacil, ne ha
esset soluet completmen just. Li concurrent, quel atinget li max grand
aproximation, es Sr Leopold Eckel de Vienna.


## Nov cruce-parol

proposit de Kurt Feder, de BAD HOMBURG (Germania)

Li solutiones deve arivar al administration de Cosmoglotta ante li 1-im oct.

Horizontalmen: 1/ Sufixe verbal. -- Numerale. 2/ Glotir (presente). --
Corde-tricotage. 3/ Colerar. -- Fine de prega. 4/ Simbol. 6/ Vende. 7/
Fripon. Metalle. 8/ Pronómine general. Diva de cinema. 9/ Sufixe verbal.
Reson.

Verticalmen: 1/ Animale. -- Sin son. 2/ Somnie. -- Prefixe assimilat. -- 3/
Lingue oriental. -- Árbor. 4/ Buffon. 5/ Animale. -- 6/ Medie de
transporte (plurale). 7/ Objecte de un discurse. -- Instrument musical. --
8/ Pronómine personal. -- Parte del córpor. 9/ Proprietá. -- Imperator
roman.


## Quo pensa li neutres pri Cosmoglotta

____
COSMOGLOTTA (Jan. e Fév. 49).

Extraordinaire revue! sous la direction de M. Ric Berger en Suisse, et
de M.L.M. De Guesnet en Fraance.

Eccrivent dans cette revue des personse de tous les pays: France,
Angleterr, Autriche, Tchécoslovaquie, Danemark, Finland, Italie,
Norvège, Roumanie, etc. Australie: Ces correspondants font usage d'une
lingue que je n'ai jamais étudiée, mais je la lis comme la mienne!
M'étant informé, dans la crainte d'une farce, j'ai appris que les
sept ou huit principales langues du globe comportaient un trêsor commun
de plusieurs milliers de mots et racines *identiques*. Voilà le
secret. Ce n'est donc pas une langue artificielle comme l'Espéranto
(qu'entre parenthèses, j'ai voulu apprende sans pouvoir achever, tant
c'est rébarbatif). En lisant Cosmoglotat, on se sent pratiquement, un
citoyen du monde.
____

Li grand revúe francesi «L'âge nouveau», in su numeró de may 1949,
publica li judica ci-contra pri nor revúe. Ti testimonie pri Esperanto
confirma nor constatationes de mult annus. Li aspecte de ti lingue
repussa un grand parte del publica, quel in principie es favorabil al
lingue international constructet.


## Contenete

- Bigatti: Latin e Interlingue.
- Federn Karl: Li arte del traduction.
- Moess: Li íncomprensibil modern arte.
- Walford: Li nov magie.
- Berger: Li pictografie.
- Li Colleoni de Verrochio.
- Lady Isabella.
- Aikes: Robin.
- Cruce-parol.
- Opinion del neutres.




# Cosmoglotta A 149 (oct 1949)

CENTRAL ORGANE de INTERLINGUE (OCCIDENTAL)

EDITION A Nro 149

OCTOBRE 1949


## Expressiones national in L.I.

Li redaction de Cosmoglotta recivet, per un strangi coincidentie, in li sam
date, du lettres tractant li sam tema, ti del usation de expressiones
national in li L.I. Sr. Koning de Bloemendaal (Nederland) scri nos inter
altris:

____

Sur pag. 64 del nro 138 de Cosmoglotta yo leet: Su defensor ha posset pruvar
que it es yo quel ha mordet li cane! It es yo (c'est moi) es francesi.
Yo suposi que plu international es:... posset pruvar que in contrari
yo... o: ... ne li cane me, ma yo li cane...

Li sam gallicisme in li altri joca sur li sam págine. -- it es yo,
li generation... Forsan plu international esset: ... Yo es li
generation... o: ... yo, li ultim generation...

____

Ti opinion es combattet del altri corespondente, Sr Edgar von
Wietersheim, de Bruchhausen (Germania). Ex su lettre noi extrae li
sequent considerationes tam judiciosi:

____




In su interessant discussion pri li «autonomie e regularitá in li
lingue international», (Cosmoglotta A Nr 136), Sr Matejka substreca sur pg 31
tre rectmen li enorm pena de omni monoglottes scrient in li L.I. «por
liberar se del influentie perniciosi de lor lingue matrin». Lu sam vale
naturalmen anc por traductores. Ma yo ne opine que on deve renunciar
totalmen al influentie favorabil del bon stil del lingues national sur
li L.I. In to yo vide in contrari un valorosi inrichament del sam, un
bell expression del varietá e «polifonie» del homan vive e un natural
medie contra li arigidation del L.I., quel es altrimen ínevitabil -- un
tipic simptoma de Esperanto! Bon comprender: cert regules fundamental
del grammatica e sintaxe deve evidentmen esser observat. Ma ultra to es
null damage, si li letor percepte ex li stil del textu Occidental, esque un
Angleso o Franceso, un Germano o Italiano, un Russo o un Hispano, etc.,
ha scrit ti-ci. Exactmen in li sam maniere quam anc ti qui *parla* in
Occidental ne posse celar totmen li ton e accentu de su lingue matrin. To ya
anc ne es necessi, ni es li scope del L.I., ma ti es li medie
possibilisar max facilmen li lingues comunication e comprension inter li
popules *sin enoyant egalisation* del natural diferenties cultural.
Por to li rect aplication del principies de Occidental sufice, ma *ne es beson
de un stil uniform*. Yo ne asserte que Sr. Matejka ha demandat to, ma
yo vole accentuar anc li altri extrem a evitar, ne eufemiante mi propri
erras!

____

Sr. de Wietersheim sembla nos rect: On ne deve timer li usa de formes
national stilistic, si ili es comprendet del altri nationes, e just pro
to noi admisset li formes citat de Sr Koning, e quel on ne trova solmen
in francesi, ma anc in altri lingues national, por exemple in anglesi.
Noi esset sempre astonat constatar quant liberal de Wahl esset pri ti
punctu. Il admisset in Occidental expressiones quel noi, apartenent al lingues
francesi, ne vell har audaciat usar, por exemple li sequentes: «Rise
deplazzat... Ti avantage evapora se... Existe un exorbitant multitá de
paroles... Remarca li ton suficent», etc...

_Ric Berger_




## Li labores de IALA

Por li orientation de nor letores, noi reproducte in infra excerptes de
un lettre quel sr. A. Gode, li director actual del stab de IALA misset
ye li 15  julí a un de su corespondentes francesi. It da un sat bon
image pri li statu actual del labores de IALA.

____
Le situation general -- tal que io le vide -- es le sequente: quando
io accipeva le hereditage del professor Martinet, io insisteva -- e
faceva de isto un condition *sine qua non* -- que le labores futur de
IALA esserea orientate secundo (= secun) le duo o tres simple veritates
que io -- super le base de 15 annos de collaboration con IALA --
considera como auto-evidente. Illes son: (1) Le dictionario del
Interlingua debe esser neutral. Su formas debe esser prototypos del qual
le formas de omne systema interlinguistic (basate super le natural
internationalismo lingulistic del occidente) e etiam le formas del
lingues national de Europa pote esser considerate como variantes
specialisate. (2) Le grammatica de IALA debe admitter que altere
grammaticas es possibile e que un connection solemne inter ille e le
dictionario non pote esser stipulate.

Mi conditiones ha essite adoptate. E mi responsa ha essite un promissa
solemne e definitive de compler le manuscripte de nostre prime
dictionario -- includente plus que 20 milles parolas organisate secundo
le structura schematic del lingues natural -- ante le fine del anno
currente.

Io crede que le factionalismo que ha retardate le progresso del
movimento interlinguistic in general e etiam le factionalismo interne
que ha impedite le labores de IALA durante multe annos pote essite
circumnavigate si uno (=on) separa le grammatica del dictionario e pone
(=posi) iste super un base general de prototypos standardisate in stadio
previe al specialisation.

Nos vole edir le grammatica al mesme tempore que le dictionario, sed
le grammatica essera un fasciculo separate. Nos terminara le grammatica
durante le periodo de production technic del dictionario. Al momento
presente nos cognosce le profilo general del grammatica sed le detalios
remane a esser determinate. Un resultato curiose de iste plano es le
facto que le factionaligmo interne de IALA ha disparite quasi
completemente. Le gravitate de tal o tal compromisso relative a tal o
tal detalio grammatic ha essite reducite. Io spera que un resultato
parallei essera evidente relative al factionalismo foras de IALA.

Io presenta vos omne iste explicationes pro indicar que multe detalios
in mi litteras non es neccesarimente tractos characteristic del lingua
de IALA. Il ha in mi maniera de scriber le interlingua un certe
reflection de mi predilectiones personal pro latinismos e archaismos. Io
prefere latinismos como «sed, etiam, quia, etc.» proque le formas
«ma, anc, etc.» non son cognoscite foras del sphera roman durante que
le latinismos son cognoscite in consequentia de Ior uso in multe phrases
proverbial. Sed si le grammatica de IALA deveni un fasciculo separate
del grande publication lexicographic, io non considera tal detalios como
satis importante pro justificar nove perdites de tempore.

In omne caso, vos non debe adopter o criticar le detalios grammatic
de mi litteras como detalios del lingua elaborate per IALA.
Naturalmente
le differenties non essera incisive med illes essera real.
____



Ti textu confirma implicitmen to quo noi dit in Cosmoglotta B/100
concernent li consequenties probabil del changes evenit in li direction
de IALA, a saver que li doctrine predominant continua esser un
naturalitá regularisat.

Noi posse constatar, in facte, que li lingue de IALA, in su hodial
version ne difere sentibilmen del textus publicat ante du annus. It
solmen contene un poc plu mult latinismes (etiam, sed, quia, etc.), ma
Sr. Gode precise que ti latinismes es personal preferenties e que li
dictionarium quel va aparir in 1950 tre possibilmen ne va conservar les.
Adplu li via resta líber por un simplification del ortografie in li
specie de ti perductet in INTERLINGUE.

Noi anc constata que li general tendentie, eliminar paroles purmen
anglosaxonic in favore de radicas romanic es conservat e mem accentuat.
Un bon lection por tis queles reprocha a Occidental (Interlingue) esser
tro romanic!

In li vocabularium li divergenties inter li projecte de IALA e
INTERLINGUE es ínsignificant. Ili jace precipue in li paroles
grammatical; paroles frequent, ma lor liste es brevi e rapidmen
aprendet. Exemples:



IALA: le, io, etiam, mesme, altere, ille, que

INTERLINGUE: li, yo, anc, sam, altri, it/it, quel

IALA: nos, vos, pro, non, como, satis, illes, iste

INTERLINGUE: noi, vu, por, ne, quam, sat, ili, ti

In li afixes, tre poc diferenties: -itate, -ia, -mente coresponde a nor
-itá, -ie, -men. On vell posser reprochar al formes de IALA esser *plu
pesant* quam li modern formes de INTERLINGUE. Noi ne pensa que li
adoption del plu curt e plu international sufixe -itá vell dangerosimen
afectar li homogenitá del lingue, nam anc li lingues italian e hispan,
tre vicin al projecte de IALA in lor fonetic structura, ha adoptet ti
acurtation sin visibil damage.

Plu grand es li divergenties in li conjugation e li derivation.

In li projecte de IALA, li conjugation es sintetic: future per -rá,
passate per -va, conditionale -rea. Li participies fini quam in
INTERLINGUE, ma con adjuntion de un -e eufonic.

It va esser interessant, conossentar li argumentes queles ha motivat ti
retorne al conjugation sintetic. Noi ne es fanaticos e noi save plu bon
quam quicunc que li formes adoptet in Interlingue posse dar loc a cert
criticas. Por ex. li auxiliari *va* ne have in li vivent lingues
exactmen li sam signification quam in Interlingue e on posse con bon
jure opiner diversmen pri li excellentie del auxiliare *vell*. Ma on
posse far simil criticas anc pri li desinenties -va e -ea adoptet in li
projecte de IALA. In revancha it existe null discussion possibil pri ti
facte fundamental e íncontestabil que li evolution del lingues modern es
caracterisat per un progressiv abandon del formes sintetic e un tre nett
e marcat tendentie vers analitisme. It ne es un hasarde que anc Peano in
su Latino sine Flexione ha resolutmen prendet position in favore del modern formes
analitic e si IALA ne successa alegar argumentes peremptori e convictiv
por defender li principie del conjugation sintetic, noi va dever
considerar li solution adoptet quam un regretabil regresse.




Quam in INTERLINGUE, li projecte de IALA usa in cert casus li radica
supinal por li formation del derivates, ma it admisse anc duplic radicas
por obtener un plu alt gradu de regularitá. Li mutation del consonantes
final es indicat inter parenteses: absorber (b/P), adjunger
(g/c)footnote:[In ti relation it es curiosi constatar que li projecte
de IALA recurre al formes supinal mem ta u li tema presentic furni
perfectmen regulari derivates (cf. INTERLINGUE: abstra-er/tion; IALA:
abstract-er, -ion). Ma to quo noi francmen ne comprende es que on ha
adoptet li verbe accipere quel ne furni un sol derivate, durant que it
existe li forme frequentativ acceptare quel permisse formar
automaticmen e regularimen omni besonat derivates.]. It
es evident que in ti question li conceptiones de IALA sembla diverger
fundamentalmen del nores, nam altrimen on vell desfacilmen
posser comprender un retorne al procedes de IDIOM NEUTRAL quel esset in
nor ocules justmen un del causes del non-successe de ti lingue. Anc ci
it va esser interessant audir li explicationes del responsabil ductores
de IALA.

Li conclusion general es que malgré cert divergenties inter li du tipes
de lingues, li solution proposit de IALA constitue un victorie complet
del conceptiones naturalistic por queles De Wahl e su disciples ha
luctat durante pluri decennies. Ne solmen li ultim provas desesperat del
partisanes de projectes schematic, salvar quo es ancor salvabil (vide
H.Jacob: «A planned auxiliary language») havet null successe por
detornar IALA del sol via scienticmen defensibil, ma li condamnation del
principies esperantistic-idistic vell desfacilmen posser esser plu complet
quam to es il casu in li ovre de IALA. In facte, un del reproches queles
IALA fa nos es que «noi ha conservat ancor tro mult formes heredat de
Esperanto!»

Noi posse dunc atender con serenitá li resultates final del labores de
IALA. Quelcunc mey esser li divergenties restant in questiones de
detallies, it es li principie del naturalitá quel ha triumfat
definitivmen súper li conceptiones antiquat queles til nu impedit li
victorie del L.I.

_A. Matejka_






## Vocabularium filatelic

Just aparit li Vocabularium filatelic de nor coidealist Kurt Feder
(Germania). It have li formate A 6, dunc tre practic por posir in li
tascas o in un portafolie.

It have li sequent contenete:

A. General notiones. B. Metodes de printation. C. Postmarcas. D. Averse
de marcas. E. Reverse de marcas. F. Papere. G. Colores. H. Filigranes.
I. Modes de separation. J. Obliteration. K. Utensiles, accessories. L.
Filatelie.

Ti publication es li unesim parte in Interlingue. Altri partes va esser
publicat in li sequent lingues: Anglesi, francesi, german, italian e
hispan.

On posse obtener it por li precie de Lit. 25 che The Aetne Exchange
Club, Casella postale 213, CATANIA (Italia) contra 1 respons-cupon o
equivalent valore in postmarcas nov, o che Interlingue Institute,
CHESEAUX s/L. por li precie de sv. Fr. 0,25 afrancat. Ti vocabularium es
un auxiliator índispensabil por omni filatelistes... e un interessant
librette, quel monstra un practic aplication de nor lingue, por omni
coidealistes!



-- Di me, papá, pro quo on erecte statues al celebri mannes? -- To es por
far conosser les!

Custosi distraction.

Un comerciante de Stockholm hat mettet li foy a su magasine por far
payar li assecurantie. Pos un querelle de menage, su fémina menaciat
revelar omnicos al policie; ella hat mem preparat li lettre... Pos li
reconciliation quel sequet, li marito obtenet li cession de ti dangerosi
document. Il mettet it in su tasca, surtit e un poc distractet passante
avan un posta-buró jettat li lettre acusatori in li bux. Hodie il paya
per li prison li custa de su distraction.




## Gulliver in Lagado

(Del quar viages de Gulliver, du, ti al land del pigméos, Liliput, e del
gigantes Brobdignag, es conosset tra li munde. Minu conosset es li altri
du, quel ducte le al land del cavalles e al strangi archipelago de
Laputa e Lagado)

... Noi poy eat al scola de lingues, u tri professores sedet in
consultation, projectente reformar ti de lor propri
land.

Li unesim projecte previdet acurtar li parlada per reduction de
polisillabic paroles e monosillabes con omission de verbes e
participies, considerante que in realitá omni imaginabil coses es
exclusivmen substantives.

Li altri projecte visat completmen abolir omni parlat paroles, e ti
projecte esset recomandat quam un grand avantage in quo concerne é
higiene é brevitá. Nam it es clar que omni paroles quel noi pronuncia
constitue in cert gradu un diminution de nor pulmones e dunc contribue
al acurtation de nor vive. Li remedie ofertat esset to, quo --
considerante que paroles es solmen nómines de coses -, it vell esser plu
convenent por omnes portar con se tal *coses*, quel es necessi por
expresser li particulari tema pri quel ili intente conversar. Ti
invention vell certmen har incontrat successe, e aportat grand
facilisation e higienic avantages, si ne li fémines, in alliantie con
lis ínlitterat e vulgari, vell har menaciat far rebellion in casu que on
vell har despermisset les li libertá parlar per lor lingues in li
maniere de lor precessores. Tam obstinat e ínreconciliabil ínamicos del
scientie es li popul comun. Tamen multes de lis max doct e sagi adheret
al nov metode de expresser se per *coses*, quel have solmen un
ínconvenientie inherent: it es, que si li interesses de un mann es de
varie natura, il es obligat portar con se un proportionalmen plu ampli
pacca de coses sur su dorse, si il ne posse payar un o du fort
servitores por sequer le. Sovente yo videt du de tal sagios quel presc
aterrat sub li póndere de lor paccas, apertet li saccos e fat
conversationes durante un hor; poy ili retropaccat lor cosallias,
auxiliat unaltru reprender lor cargas sur lor dorse e dit adío.

Ma por brevi conversationes un mann facilmen posse portar li necessi
cosallia in su tascas e sub su brasses, e in hem on ne posse trovar se
in embarasse; pro to li chambre in quel incontra se persones habil in ti
arte, es plen de coses pret necessi por furnir materiale por ti specie
de artificial conversation.

Un altri grand avantage de ti invention vell esser que it posse servir
quam lingue universal, comprensibil de omni nationes civilisat -- nam lor
coses e utensiles es generalmen egal o tre simil a unaltru.

Ex li «Viages de Gulliver». Traductet ex anglesi, de Ilmari Federn
(London).




## Li grand russ lingue

Sub ti titul just ha aparit li tchec traduction del libre de russ
scientist V.V. Vinogradov, professor del russ lingue in li statal
universitá de Lomonosov in Moscva. It es un scientist essaye quel
instructe pri li evolution del litterari russ lingue, pri su relationes
con altri slavic lingues, pri li participation del populari russ in li
creation del literari lingue, etc. In li 7-im capitul li autor scri pri
li international paroles in li russ lingue e pri li vocabules russ con
international signification -- ti capitul es por nos interlinguistes tre
interessant. Yo selecte ex it e ex li 9-im capitul -- pri li
signification del russ lingue por li altri lingues del Sovietic Union --
passages por nos specialmen atrativ: «Li russ lingue, un del max rich e
max potent lingues del munde, have in su vocabularium quelc decenes de
milles de extran paroles».

It existe special «migrant paroles», queles passa tra omni europan
landes, penetra in omni lingues e quam monstre-via designa li vias del
cultural evolution. A ili apartene li militari terminologie quam
battallion, brigada, ataka, etc., términos, concernent li construction
del mare-naves e lor armisation, li financies -- bank, balanse -- bilance
-- milion, etc. -- terminologie del administration -- director -- ferro-vial
trafica -- vagon, relsy (IL = relé), tramvay, etc. -- social etiquette
objectes del mode e luxu, cocinería, sport, artistic e politic aferes,
divers branches del industrie, tecnica, scientie, etc.

Ti comun parol-stock del mundan civilisation, crescent ex li base del
antic lingues, grec e latin, ha complementat se in divers modes per
elementes de divers lingues. Lor parte ha aportat in it in diferent
mesura e in diferent branches omni altri europan lingues, specialmen li
italian, francesi, anglesi e in minor mesura li german.

Ma in li recent decennies e specialmen pos li Octobral socialistic
revolution li lingue russ deveni li max activ foco del international
lingual influentie. Ti lingue aporta al homanitá li ideologic
influenties del socialistic revolution, ex it transpassa in li
international tresor del paroles li términos e expressiones, in queles
realisa se li nov munde del vive e del pensa, li munde, quel cresce sur
li base del marxistic -- leninistic ideologie per developation del nov
formes del social vive til nu ne conosset.

Li término «comunist» es li expression scientic, paneuropan, ma tamen
in Europa e in altri landes minu conosset quam li parol «bolchevic».
Li russ parol «soviet» es un del max expandet, on ne traducte it mem
in li altri lingues e partú on pronuncia it russ.

In egal maniere li parol «stakhanovets» ha penetrat in li lingues del
tot munde. Por ti notion li foren vocabulariums ne have un parole del
egal signification, pro que it ne existe un egal notion in li munde
capitalistic.

Ultra li sovietic paroles, acceptat per li foren lingues directmen in li
russ forme, plu mult expande se tra li tot munde li nov creat paroles,
queles designa li nov coses e notiones, creat per socialistic
revolution, ad saver quam li «calcas», it es precismen format
imitationes del sovietic expressiones, por ex. «udarnik» -- G
Stossarbeiter o Udarnik, A Shoc-worker, F ouvrier de choc (in IL, noi
vell dunc dir choc-ovrero), «socialistichescoye sorevnovaniye» -- G
sozialistischer Wettbewerb, A socialiste competition, F emulation
socialiste (IL: socialistic competition) etc. On usa ti maniere del
acceptation del sovietic paroles mem lontan trans li frontieras del
europan lingual tip. Ili ha penetrat mem in li lingue chinese:
revolution del proletariatu «wu-chang chie-chi keming», «li
governament del sovietes», «su-wei-ai cheng-chi-jüan», etc.




Sur li terren del SSSR on parla in prim loco li russ e ultra it circa
200 altri lingues. Li habitantitá del nord es composit de 26
nationalitás e isolat tribes. Li russ lingue have un grand organisatori
influentie a omni lingues del popules SSSR, specialmen a ti litterari
lingues queles ha intrat in li nov stadie del vive durante li sovietic
guvernament. Li russ lingue quam li lingue del alt cultura es li ideale
e modelle por li lingues de altri nationalitás. Ili accepta ex it li
parol-stock e fraseologie. In li supra mariyan-russ vocabularium
(Mariyanes ante Tcheremisses) on trova 3479 vocabules, de quel 1/6 (=
487) es li russ extran paroles. In li vocabularium del mansi-lingue
(Mansi-Vogules) on trova li paroles «kooperativ,
plan, kilo, aeroplan, etc.» Li lingue khantiyan (Ostyacos) accepta per
li mediation del russ lingue li paroles «skola, aritmetika sovet,
partiya, socialism, kolhoz, fabrika, doktor», etc. In li lingue de
Tchuwashes on trova por ex. li paroles «sotsialism, orkanisatsi, kursa,
tripunale, chasat (gazette)» etc. Li russ lingue eleva li cultural
nivelle del altri lingues, deveni li centre del atrativ fortie por ili e
crea li conditiones por li brevi via in li future, per quel on va
atinger li unic lingue del tot homanité.

In li libre de J.V. Stalin (Voprosy leninisma = Questiones del
leninisme) on lee li idé que «quande li socialisme va intrar in li
comun vive, li national lingues deve ínevitabilmen confuser se in un
comun lingue, quel naturalmen ne va esser ni li grand-russ, ni li
german, ma un *nov* lingue». Ti nov lingue va contener mult ex li
russ lingual cultura, pro que li russ lingue ha esset li furnitor del
cultural paroles e notiones por numerosi altri lingues.

Ex ti abreviat selectet citationes on vide, que li russ lingue es li
portator e mediator del occidental lingual cultura por li numerosi
lingues de su enorm terren. On vide anc, que li politic division del
munde es secun li linguistic látere un non-sense. Li occidental cultura
ha profundmen penetrat in li russ lingue quel intermedia it por altri
lingues e in li ultim decennies it self crea nov international términos,
specialmen in li rayon del ideologie socialistic. *Li russ lingue
transporta li occidental lingual cultura til li rives del Pacific
oceane*. Noi deve studiar li nascentie del nov paroles in su rayon e
incorporar les anc in li Interlingue.

Jaroslav PODOBSKY (Tchecoslovacia)




## Esque vu have un bon caractere?

Si, tre francmen, vu posse responder yes a chascun del sequent
questiones, ples marcar un punctu:

1. Quande vu lassa cader li corc de vor tube de paste dentifricti in li
fore del lavuor, esque vu incolera?

2. Si vu fa un macul de incre ínreparabil sur vor pantalon, esque vu
recomensa scrir solmen pos har lansat injuries?

3. Quande, in un lude de foot-ball, vor goalkeeper lassa passar li
balle, esque vu di: «Con un tal idiot, ne es astonant que noi perdi»?

4. Quande vu ne mette li manu strax sur to quo vu sercha, esque vu
pretende que «alqui» subverte sempre vor coses?

5. Esque vu opine ínjust que it pluvia un soledí?

6. In li cinema, si eveni un panne e que li film halta, esque vu comensa
strax tappar del pede e sifflar?

7. Si vu recive li grippe, esque vu strax acusa li «currentes de aere
sempre creat in hem»?

8. Vole vu sempre haver rason contra li altris?

9. Pos un disputa, esque vu obstina ne dir pardon?

10. Esque vu buda plu quam un vez in un semane?

11. In un conversation esque vu interrupte li altris ante que ili ha
finit parlar?

12. Esque vu comensa sovente vor frases per: «It es sempre yo
quel...»?

13. Mancante li tren pro que vu ne hastat suficentmen, esque vu passa
avan li chef de station obliviante subrider?

14. Si li tren ariva al station con 10 minutes de retard esque vu strax
mentiona al conductor que to es «ínadmissibil»?

15. Recivente vor folie de imposte esque vu invia li qualification
«sordid» al guvernament?

Si vu ha calculat li totale, alor:

Si vu trova minu quam 3 punctus, tande vu have un bon caractere.

Si vu obtene de 4 a 6 punctus, vu es ancor agreabil.

Si vu have inter 7 e 10 punctus, vu have mult progresses a far.

Si vu have de 11 a 13 punctus, vu deve seriosimen corecter vos.

Finalmen, si vu have plu quam 13 punctus, yo totalmen ne desira
conossentar vos!




## Li ínnecessitá del acusativ inflexion de Esperanto

In li anglesi ovre «Grammar and Commentary of Esperanto» de G. Cox, on
trova frequent pretensiones al valore del acusativ finale «n» quam medie
augmentar li flexibilitá e expressivitá de ti lingue. In su ovre massiv,
Cox presenta ne minu quam nin manieres usar li finale «n», comensante per
renversar simplic direct frases por ilustrar li fanfaronant avantages de
un tal inflexion in li L.I.

Vi, por exemple, li frase sequent: «Li cane morde Johan». Quo posse
esser plu simplic e plu clar quam to! E tamen, Cox renversa it,
assertente que it ne importa qualcunc parol-órdine on vole usar, nam pro
li inflexion «n», li acusative es strax perceptibil, -- «La hundo mordas
Johanon», o «Johanon mordas la hundo», o «Johanon la hundo mordas».
Benque on ya posse renversar talmen li frases, a quel scope to posse
servir? Esque li simplic frase direct ne es sat clar sin tal absurd
distorsiones? Quant vale ti tal-nominat flexibilitá in Esperanto, si por
aquisiter it on deve desfacilisar li aprension e practica del lingue?
Certimen, li forme direct, -- nominative -- verbe -- acusative -- es plu
clar e plu elegant, e anc es in harmonie con li natural currente del
pensada.

Li sequent exemple constitue un ver enigma e por novicios e mem por
expertes. It acte se pri ti frases u li nómines sta nu in aposition, nu
in statu predicativ: «Kuracisto havis du infanojn, filon kaj filinon;
li nomis sian filon, Johano, kaj sian filinon, Mario. Kiam li parolas
kun mi pri ili, li ĉiam nomis sian filon Johanon kun voĉo de amo, sed
sian filinon Marion kun antipatio». In Occidental: «Un medico havet du
infantes, un filio e un filia; il nominat su filio, Johan, e su filia,
Maria. Quande il discusset pri ili con me, il sempre mentionat Johan con
voce de amore, ma pri Maria con antipatie».

Adver li superflú repetition del nómines in li Esperantic forme es
ínnecessi, e forsan solmen insertet por demonstrar u on deve e *ne*
deve usar li inflexion. In li unesim e triesim clausules li nominatives
sta in aposition, in li duesim clausul, in li predicate. Quant enoyant
it deve esser por li eleves aprender a memorie tal nonsensic regules pri
li interrelation de vocabules. Quant ínutil ballaste por li cerebre del
aprendente! In comparation con li Esperantic originale li traduction in
Occidental es remarcabilmen simplic e limpid.

On anc utilisa li inflexion «n» 1) Por omission de preposition -- «Mi iris
Romon» = yo eat a Roma. «Gi falis teren» = it cadet a
terra. 2) Por
dates e mesuras -- «Li sciiĝis la novaĵon la duan de marto» = il
aprendet li novas li duesim de marte. 3) Por distinter inter adjectives
qualificativ e tales predicativ, quam seque: -- (qualificativ) «Mi
trovis la rozojn belajn» = yo trovat li bell roses -- (predicativ) «Mi
trovis la rozojn belaj» = yo trovat bell li roses.




Letores! Ples questionar vos! Si in un L.I. un tal desfacil inflexion
vell esser vermen necessi, *qualmen li vivent west-Europan idiomas
functiona sin it*? Li equivalentes in Occidental del frases in supra pruva
íncontestabilmen que li inflexion es totmen ne necessi; in contrari it
furni un perpetui dilemma al aprensores de Esperanto, durante que
novicios de Occidental posse ignorar tal absurditás. Yo save per experientie
que li aplastant
majorité del Esperantistes nequande successa mastrisar li lingue
suficentmen por líber e fluent conversation. Sempre on trova se
vis-a-vis un confusion de regules ínutil e desfacil de sintaxe e
accidentie, talmen que on rarmen transpassa li stadie de balbutiada e
hesitation. Tre poc homes comprende o trubla se pri li subtilitás de
grammatica, e tamen li hom-del-strade, a quel li esperantistes torna se
con tendri solicitude, save usar su lingue matrin fluentmen e
vigorosimen.

Benque yo esset durante mult annus membre del Esperanto movement, e
tenet corespondentie con mult europanes in un stil sat bon e corect, yo
tamen incontrat desfacilitá quandecunc yo havet ocasion parlar
Esperanto, precipue pro li motives descrit in supra. It sembla me que
Zamenhof ne posset liberar se del influentie del slavic lingues, queles,
quam on save bon, es altmen inflexionat. Ma li modern tendentie che li
lingue homan es desembarassar se de omni superflú finales e inflexiones
e far li lingue plu e plu analitic. Interlingue (Occidental) have nullcos a
(??)mer vis-a-vis Esperanto. Fluent e habil usatores de ti-ci lingue es
rar, e malgré omni eforties de su propagatores, e li prodigation de
moné, li movement hodie solmen vegeta. Interlingue (Occidental) possede in se
self ti qualitás vital queles va eventualmen assecurar it li victorie.

_W. Henthorne (Anglia)_


## Lingue unitari in China

Li chinesi scritura, quel es ideografic, have li avantage posser esser
leet de divers popules del Extrem-Oriente e, ad-minu, de omni habitantes
del «Imperia del Medie». Tot diferent es li parlat lingue, quel
comprende tre numerosi dialectes, talmen que in li Kuang-Toung e li
Fu-Kien, por exemple, «li habitantes de villages distant solmen de
quelc kilometres parlant diferent lingues, es sovente íncapabil
comprender se de un village a un altri». (Escarra: La Chine, passé et
présent, Paris 1937)

Or, in seque del guerre e del transferte del populationes resultant ex
it, on introducte nu poc a poc li usa del lingue national parlat, quel
es fundat, quam li scrit lingue (Kuo-Lyu) sur li dialecte peipingesi.

Talmen li refugites de omni partes de ti imensi edificie aprendet parlar
in ti comun dialecte. Li radio difuse solmen ocasionalmen emissiones in
dialectes cantonesi o fukienesi, ma elaborat un programma in national
lingue. Per ti maniere, mem li max lontan cive posse far se comprender
de su compatriotes per li medie de ti unificat idioma. On vide que
paralelmen al politic evolution, China marcha vers un unitá linguistic
de quel on ne posse ja previder omni consequenties.


## Li debilitás de Basic English

Amicos de Sr. Churchill, essente informat que ti-ci mult recomendat
Basic English quam lingue international pensat far plesura al ex-prim
ministro de Anglia traductente su discurses de guerre in ti lingue.

Regretabilmen Basic English have ínsuficenties. Por exemple, li famosi
frase, quel es dit in Interlingue: *yo promesse vos solmen sangue,
sudore e lácrimes*, deveni in Basic: *yo promesse vos solmen rubi
liquide, aqua de córpor e lavage de ocul*.

Noi pensa que Interlingue (Occidental) es un medie de expression e de
traduction un poc plu precis e plu delicat quam li idioma elementari
nominat Basic!




## Australian aborigenes: nobil rasse

In mult descritiones de viages e de superficial observatores li
australian aborigenes es presentat quam li «max inferior rasse del
terra». Ma ti descrition ne es conform al factes.

Quande li Europanes li unesim vez mettet lor pede sur Australia, tande
existe circa 3'000'000 aborigenes, hodie existe solmen 70'000. Ja
solmen ancor per lor orígine ili deve haver un bon nucleo, nam li
antropologos hodie concorda pri to que ili apartene al rasse caucasian,
adver con un alliage negroid. Du ú ili venit, e qualmen ili abordat li
isolat Australia, to es desfacilmen constatabil. Possibilmen ili
descendet del aravidas de Sud India o del weddas in Ceylon. Ma qualcunc
to mey esser, ili es li max ancian representantes del indo-europan
homanité queles vive ancor hodie, e ja pro scientific rasones li restant
70'000 aborigenes merite esser conservat.

Ma sin egarde a lor orígine, ili possede natural qualitás quel vell
posser elevar les a un popul civilisat.

Quande li blanc homes in unesim vez intrat in un regulari contacte con
ili, ili monstrat se quam ínnocent e pacific creaturas. Capitan Cook ne
raporta pri alquel seriosi conflicte con ili; ili monstrat se quam
totalmen diferent del savages de quelc idillic insules del Pacific
Oceane. Guvernero Phillip, quel in 1788 fundat li unesim colonia in Nov
Sud Wales, esset agreabilmen impressionat de lor amabil caractere e
facultás. Que il havet vivid interesse por ili, to resulta ex su
raportes al guvernament in London. Il tre cuidat que on mey comensar
sistematicmen conservar e elevar les.

Ínfelicimen li guvernero Phillip stat súper li nivelle de su secul. On
tractat li indigenes tre cruelmen. In 1824 li coron-pretendente de Nov
Sud Wales declarat que un judico de ti colonie publicmen ha fat li
proposition exterminar omni indigenes de un cert grand territoria. In
1838 li guvernator del colonie considerat it util comunicar per un
public apelle que frivol mortation del negros deve esser cessat. In
Tasmania 90% del indigenes esset exterminat in li curse de 30 annus. E
quo evenit ta e in Nov Sud Wales, to in omni partes de Australia ha
repetit se che li crescent decovrition de ti continent. In 1905 un reyal
comissario, Dr Roth, esset nominat del west-australian guvernament por
examinar li administration del justicie e li labor del policie in li
nord-west parte de ti state. Li raport del comissario esset tam
anihilativ que on ha retenet it del publication.

E malgré to ti ci savages -- quam guvernator Arthur, quel esset
responsabil pri lor total extermination in Tasmania, declarat plu tard --
ha esset un «nobil» rasse. In li diariums de famosi exploratores quam
Sir Thomas Mitchell, Genenal Eyre e Sir George Grey, on trova mani
ateste pri lor bonitá de cordie e fidelitá e anc pri lor remarcabil
inteligentie. In 1861-1862, quande li exploratores Burke, Wils, King e
Grey, durante mult mensus esset isolat del munde in medie de central
Australia, gruppes del savagi negros, que nequande ha videt blanc homes,
fat amical conossentie con ili, quam si ili vell esser infantes perdit,
e quande li blancos morit, un pos li altri la misericordie del negros
plu e plu directet se al superviventes; talmen raporta King, li sol quel
ha supervivet. (Red.: Vide Cosmoglotta 1935, p. 37).

Li sequent historie fa nos pensar: Ante quelc annus in un remoet parte
del Nord-Territoria, 370 km distante del proxim colonia, un blanc
policist cavalcant con quelc negri traciatores, omnes essent armat, ha
arestat quar savages pro que ili esset accusat har ex-raubat li baracca
de un blanco. It es adver tre possibil que ti savages esset totalmen
ínnocent, nam li scop de tal expeditiones punitiv sovente ne es trovar
li transgressor del lege, ma plu to que on vole intimidar li indigenes.
Li arestates esset ligat junt con unaltru per catenes posit circum lor
coll. Quo evenit plu tard, pri to li blanc policist raportat essent
arivat in Port Darwin:




Ili venit al fort current del Roper-fluvie. Li policist liberat li
negros de un altri e lassat les svimmar tra li fluvie ante que il self
traversat it. Ili arivat in li altri láter del fluvie in bon condition.
Li policist sequet les sur cavall, ma il esset prendet for de un turbul,
li cavall perdit tenentie, battet le per li huf in li
facie talmen que it perdit li conscientie. Li current del fluvie certmen
vell har ductet le a morte, si un del indigenos ne vell har voluet su
caten circum su córpor, e jetta se in li fluvie por tirar san e salv al
rive ti hom quel ha arestat le. Ancor ne content con to, il curret 5
kilometres til li proxim station missionari por procurar li auxilie
medical. Quande li rey George audit pri ti nobil action, il donat a su
savagi subjecte li reyal medallie de Albert.

In ti témpor yo esset in Sydney, e pro que yo havet grand interesse por
li indigenes e volet converter mi blanc fratres a un bon opinion pri
ili, yo scrit in li presse pri ti heroic action e comparat li brutalitá
del blanc rasse con li conciliantie e self-sacrificie del negros. Un die
un sargent de policie del Nord-Territoria intrat nor mission-oficie e
informat me que li blancos in su district plendit que noi prende li
patie del negros, que noi intot fa tro mult circumstanties pri li tot
afere. «In veritá», il exclamat, «it totalmen ne es un cos ínusual.
*Li negros condui se sempre talmen*.»

Li negros condui se sempre talmen: To esset li declaration de un mann,
quel probabilmen durante mult annus ha vivet in max intim contacte con
li negros, adver ne sur un base tre amical. In un moment de iritation
escapat ex il li veritá. Esque on posse imaginar un laude plu nobli por
un rasse?

Ma ti negros ne solmen in regard moralic tene un alt standard. Lor
general inteligentie absolutmen atinge un altore quam che li Europanes.
Un scol por indigenes in Victoria prendet, in tri annus consequent, li
max alt range inter li scoles guvernamental de ti state. Un indigene de
pur sangue de Sud-Australia, David Unaipon, ante quelc annus venit in
reputation quam scientific explorator.

Ex un articul de C.E.C. Lefroy, ex-missionario in Australia, in li
«Contemporary Review», London, traductet de A. Deminger (Wien).




## Esser yun

Li yunesse ne es solmen un periode del vive; it es anc un statu de
spíritu, un efecte del voluntá, un qualitá del imagination, un intensitá
emotiv, un victorie del corage sur li timiditá, li guste del aventura
sur li amore del comforte.

On ne deveni old pro har vivet un cert númere de annus; on deveni old
pro que on ha abandonat su ideale. Li annus ruga li pelle; renunciar a
su ideale ruga li anim. Li preocupationes, li dúbites, li timones e li
desesperanties es li ínamicos queles, lentmen, fa nos inclinar vers li
terra e devenir polve ante li morte.

Yun es ti quel astona se e admira. Il demanda quam li infante
ínsatiabil: «E poy?» Il defia li evenimentes e trova joya pri li lude
del vive.

Vu es tam yun quam vor fide, tam old quam vor dúbite, tam yun quam vor
fide in vu self, tam yun quam vor esperantie, tam old quam vor
abattement.

Vu va restar yun tam long quam vu va esser receptiv, receptiv pri quo es
bell, bon e grand, receptiv del missages del natura, del hom e del
ínfinite.

Si, un die, vor cordie vell devenir mordet per li pessimisme e rodet per
li cinicisme, Deo mey compatir pro vor anim de oldon.   Generale Marc
Arthur

(Trad. ex francesi de F.L., Svissia)


## Por li damas!

... Li unesim robes tre long esset inventet del filias del francesi rey
Louis, queles volet talmen celar lor pedes mal fat.

... Li reyessa Marie, marita de Philippe havet li col tam desbell que
ella inventet li vimples (F. guimpes) litt brodat camisette aparient
éxter li robe ascendent til li col. In contrari Anne de Bretagne acurtat
su robe por monstrar su gambes.

... Li marchale de Luxemburg victet li prince de Orange in li battallie
de Steinkerke pro que su oficeros, surprisat, ne havet li témpor nodar
lor cravatte. Por li féminas to esset li orígine del fichú a la
Steinkerke quel devenit triangules ex brodat silk, ornat de dentelles e
franges, aure e argente.




## Vor córpore exige calcium

Desde pluri annus, pro li manca de lacte, nor alimentation ha devenit
povri in calcium. Grav problema, nam li calcium es tre important por nor
córpore.

Durante li ultim guerre, li american servicies de statisticas constatat
que li soldates quel dat li max bon rendiment esset originari del
Kentucky, de quel li suol es tre rich in calce.

Si li hom es privat de calcium il senti li beson absorpter de it. On ha
videt scoleros scrappar li calce de un mur e manjar it. It sempre acte
se pri anemic infantes de queles li córpor, in plen crescentie, ne
trovat sat calcium in un povri alimentation. Quelcvez anc, li infantes
macha shelles de oves o pezzes de crete, con visibil satisfaction,
durante que li pluparte del homes ne vell voler, pro desguste, metter de
it li minim parcelle in lor boccas. Li vaccellos, li cavalles e svines
lecca li calce del mures.

Li chasseros e li foresteros plazza, in lor districtes, calcic petres
por que li animales mey venir leccar les. It es un secur medie por
obtener che li savagines un cornatura particularimen bell. Quande li
agnas «fama pro calcium», ella manja li lane ex li dorse de unaltru;
li gallinas extira lor plumes (con li salicilic acide e li proteines, it
es precipue li calcium quel forma li essential element del plumes e
crines).


### Li principal alliate del blanc globules

Un nutritura povri in calcium producte dunc, con li témpor, in li
córpor, un decalcification quel diminue li capacitá de resistentie e li
rendiment. Li aliment max rich in calcium es li lacte de vacca. Pro ti
facte, li vaccello developa se con un extraordinari rapiditá. Il have,
in plu, un potent squelette. Por li formation de su osses e dentes e,
finalmen, de su tot córpor, il dispone un grand quantitá de calcium.

Li homan alactate se developa mult plu lentmen quam li yun vaccello, nam
li lacte de fémina es mult plu povri in calcium (sett vezes minu). In
céteri, it ne sempre es capabil trovar in it su ration de calcium.

On ha parlat pri li curativ potentie del calcium. Li calcium ne es un
medicament, benque it es usat quam remedie in casus de intoxication. It
cura ti quel es causat per li iode e neutralisa li action del venene del
crotale e del cobra. Li valore del tractament con calcium jace precipue
in su preventiv action. Un córpor possedent un normal percent de calcium
es in li possibilitá plu bon resister li infectiv morbes quam un
decalcificat organisme, mem si it es suficentmen rich in albumines e
grasses. Li bacteries fa un lucte til morte contra li cellules e li
antitoxines secreet del córpor. Li blanc globules precipita se sur li
bacteries, vora e digeste les. Plu li córpor es rich in calcium, plu li
blanc globules es resistent e, in consequentie, plu cert es lor victorie
sur li bacteries.


### Calcium e arterio-sclerose

Un contribution de calcium have un favorabil influentie sur li
arterio-sclerose. It es necessi insister in particulari sur ti punctu;
in realitá, mult persones crede, in contrari, que un absorption de
calcium posse producter li arterio-sclerose; or, it acte se pri un morbe
del paretes del arteries, provocat de un sanguin tension constantmen tro
alt. It es debit al exagerat usation del alcohol, tabac, café, al manca
de dormition e al excesse de intelectual labor. Quande, pro ti rasones,
li paretes del arterial vascules trova se frequentmen o constantmen
submisset a un pression tro alt, ili perdi lor elasticitá. Li tractament
con li calcium have dunc un preventiv action contra ti morbe tant
frequent in nor epoca. Li clorur de calcium abassa li arterial tension,
productente un abundant renal excretion quel have li avantage eliminar
plu rapidmen li chimic substanties toxic e, anc, producte un benefant
action sur li texuras.

Marcel CHAVARBIE

Ex «Constellation» (Paris), trad. G. Aguiré, Paris.




## Boucher: li amusamentes del hiverne

Boucher (1704-1773) es considerat quam li max bon representante del arte
francesi del XVIII-esim secul sub Louis XV.

Per un enorm labor il ha mem *creat* ti arte conform al guste del
epoca, arte fat por li corte, arte frivol e levi in quel abunda li
nuditás.

Li ci-contra pictura, un de su max famosi ovres, es un exemple tipic de
su talente. On vide in it un bell dama sedent in un slitt admirabilmen
decorat, durante que su «galante» (secun li expression del epoca)
pussa li vehicul, nam on es ci in plen hiverne: suol, árbores e domes es
covrit de un spess nive. Li mann desapari sub spess vestimentes, ma
Boucher, acustomat picter ínnumerabil damas nud o apen vestit in estival
paisages, lassa (horrore!) su bella dechapelat e con li decolté
audaciosi de un dansera del Opera. Ti nudisme exter-seson ne sembla
genar alquant nor inrabiat sportiva, quel subride al spectator. De ti
strangi contradition on posse deducter que li dama ne apartene al
paisage o li paisage ne al dama, e que in realitá li modella ha posat in
un ateliere, proxim un calidissim chimené.

_R. Bg._


## Li tularemie

Mult lépores ha morit recentmen in li region de Besançon, e on ha
constatat que ti morte esset debit al tularemie, maladie quel fat su
aparition in America, e quel on nominat in prim li «peste del
rosores». It acte se pri un tre grav epizootie quel atinge ne solmen li
lépores ma anc altri savagi rosores. Li maladie es transmissibil al hom;
li contagion eveni precipue per li picaturas de moscas infectet, per li
tics o per altri insectes.

Un mercante de savagine, un ovrero de pelle de cunicules o un chassero
quel ha expellat un lépor es captet brusquimen, pos un periode de
incubation de circa tri dies, de un fort elevation de temperatura de 39°
a 40°, con frissones, sensation de curvaturas, cap-dolores, quelcvez
vomitiones. Pos 24 a 36 hores apari li simptoma cardinal del maladie:
dolore e augmentation del volúmine del gangliones del superior membre
(in li intern facie del brasse, un poc súper li cude) e del axille.

Ti adenite, de quel li elementes atinge facilmen li volúmine de un prune
o de un ove es unilateral e explica se generalmen per li punctu de
inoculation del morbid gérmine. Ti-ci jace habitualmen in li manu in un
banal excoriation quel ha esset contaminat durante un manipulation.
Sovente on constata un eruption simil a ti del roseola.

Li febre persiste durante du o tri semanes e fini per un defervescentie
progressiv. Li malade resta amagrat, fatigat e íncapabil de omni labor
durante semanes.




## Li homeostat

It es un nov Pensa-machine plu habil quam li scientistes.

In li hospitale por nerval maladies, Barnwood House, Gloucester
(Anglia), quelc scientistes ha oposit lor capabilitás mental contra li
astonant potentie calculatori de un machine. Li machine tamen sempre
victet; it solue su propri problemas, e producte li corect resultates.
Inventet de Dr. William Ross Ashby, on nomina it: li homeostat.

It es un demonstrativ pensa-machine quel, quam asserte su inventor, on
va forsan posser developar alquande til it va devenir un cerebre
artificial plu potent quam quelcunc cerebre homan, e apt por soluer li
political e economic problemas del munde.

Li machine ja ha demonstrat que li fabrication de un sintetic cerebre
besona poc plu quam témpor e labor. On besonat deci-quin annus por
dessinar li homeostat in principie, e ancor du annus por constructer it.

In aspecte simil a quar electric batteries de automobil, chascun
herissent de comutatores, e su function consiste in tener su
electro-magnetes balanciat in un cert position, malgré omnicos possent
evenir por disturbar les.

Similmen al football-loteries su filaturas possede permutationes e
combinationes: it es 390,625 tales.

Pensatori tictacada. Si on interfere in li magnetes, li machine comensa
tictacar pianissimmen. Ti tictacas es pensas!

Quandecunc li tictacada comensa, li machine tande es decident quel de su
electric dessines va dominar li desarangeament quel on ha provocat, e va
moer su magnetes a lor preferet positiones. Li colegos de Dr Ashby ocupa
se nu revertente li magnetes, nu juntente du ex ili, e talmen plu. Li
machine sempre solue su problemas, e precise se.

Til nu mecanic cerebres ne ha successat far nequó tam impressiv quam to.
Ili ya esset solmen calculatores. Dr Ashby asserte que si ti machine
vell esser developat, it vell posser, por exemple, luder chac con il e
vell ganiar li lude.

Scriente al revúe «Electrical Engineering», Dr AShby adverti que si on
vell developar un gigantesc machine secun li principie de su propri
modelle, un tal machine vell posser devenir egoistic, e tender a soluer
problemas afectent it self, vice afectent li homes. Mem posse esser, que
ti machine vell decider eventualmen que su homan assistentes ne plu es
necessi.

Dr. W.R. Ashby, anteyan patologo in li hospitale St Andrews,
Northampton, Anglia, esset major in li corpo medical. Il es experte pri
cerebral chimie, e ganiat in 1932 li bronzin medallie del Reyal Medical
Psychological Society.

Ex li anglesi jurnale «Daily Herald» dec. 1948, trad. W Henthorne, con
afabil permission del redactor.




## Contenete

- Berger: Expressiones national in li L.I.
- Matejka: Li labores de IALA.
- Swift: Gulliver in Lagado.
- Podobský: Li grand russ lingue.
- Esque vu have un bon caractere?
- Henthorne: Li necessitá del acusativ inflexion de Esperanto.
- Lingue unitari in China.
- Lefroy: Australian aborigenes.
- Chavarbie: vor córpore exige calcium.
- Berger: Boucher e li amusamentes del hiverne.
- Li tularemie.
- Henthorne: Li homeostat.




## «INFORMATOR»

Ti nov bulletin es li oficial organe del «Association por International
Servicie» (A.P.I.S.). Un exemplare del nr. 1 es junt con ti numeró de
Cosmoglotta con un carte de adhesion. Omni letores, anc li ancian
membres de APIS, es petit plenar ti carte e inviar it con li valore del
inscrition (Fr. 0.80 o *du* response-cupones international) e li
annual contribution (Fr. 2.— sv. o 5 cupones) al sede de Cheseaux s/L. o
al landal secretarios. Chascun membre de APIS va reciver un carte de
legitimation con su personal numeró. Ples usar in chascun de vor lettres
li gratuit cedule de APIS/48; covertes, postcartes e lettre-paper ha
esset editet por li membres de APIS: 100 ex. custa Fr. 2.— sviss.
Comendar les a: APIS, CHESEAUX s/L., Svissia.




## Publicationes


### Nov publicationes

KRASINA, original romane de Jan A. Kajš ... Fr.s. 1.60

FRASEOLOGIE DEL INTERLINGUE OCCIDENTAL, de Jan A. Kajš ... Fr.s. -.50

Är ett internationellt hjälpspråk en utopi?, de Sjöstedt ... Fr.s. -.60

NYCKEL till occidental ... Fr.s. -.30


### Publicationes exhaustet

Hjälpspråksfargen, de Segerståhl.

Occidental de internationella ordens språk, de Sjöstedt.

Occidental eller Esperanto, de v. Sydow.

DICTIONNAIRE FRANÇAIS-INTERLINGUE:

Ti publication anunciat por li medie de 1949 ha esset retardat til
quande li Academie va har adoptet li formes standardisat. Tamen, noi
peti omni interessates ja nu comendar it por reciver ti ovre strax pos
aparition.


### Revúes e bulletines

Omni revúes e bulletines in Interlingue es abonnabil e payabil a
Cheseaux.



NOVAS INTERLINGUISTIC (Francia) ... Fr.s. 2.—

JURNALE SCOLARI INTERNATIONAL (Francia) ... Fr.s. 1.60

BULLETINE PEDAGOGIC INTERNATIONAL (Francia) ... Fr.s. 1.20

VOCE DE PRAHA (Tchecoslovacia) ... Fr.s. 2.—


## «COSMOGLOTTA»

Un petition: Nor letores mey recrutar adminim UN nov abonnate durant li
current annu! Un calid premersí!

Por facilisar ti labor, li administration de Cosmoglotta decidet donar 3
ancian cadernes de nor revúe a chascun nov abonnate.

Li abonnament es *annual*; it comensa in januar e continua til
revocation scrit del abonnator. Custa del abonnament annual: Fr.s.
8.—.

Adm. de COSMOGLOTTA: INTERLINGUE INSTITUTE, CHESEAUX s/L., Svissia




## Li nómine de nor lingue

(Comunication oficial)

Li oficial resultate del votation del Plenum del Occidental-Union
concernent li nómine de nor lingue es li sequent:

Li 91% del votantes ha adoptet li proposition del Senate del
Occidental-Union, to es li nov nómine: INTERLINGUE.

Li usation del nómine INTERLINGUE, o eventualmen INTERLINGUE (Occidental) es
valid desde li 1.9.1949.

Li manuales e materiale de propaganda continua esser valid con li
adjuntion del cedule II/47, recivibil del INTERLINGUE-INSTITUTE,
CHESEAUX s/L., Svissia.






Chef-redactor: R. Berger, prof., MORGES (Svissia) -- Redaction e
Administration: Interlingue Institute, CHESEAUX, s/L. -- Expedition:
Occidental-Centrale, WINTERTHUR.




# Cosmoglotta A 150 (dec 1949)

CENTRAL ORGANE DE INTERLINGUE (OCCIDENTAL)

DECEMBRE 1949 Nr 150


## Interlinguistica



LINGUES CHE LI UNIT NATIONES

Secun Maurice Honoré in LE MONDE (Paris), li francesi textus che li Unit
Nationes es tre sovente pur jargon. Ili es plen de erras, contra
ortografie, e mis-paroles es usat in li traductiones. In plu, multe
francesi textus es machin-scrit sin un sol accentu.

Li autor di que naturalmen li diversitá del lingues es un mal cose che
li unit nationes, diversitá quel li delegate de Britannia qualificat
quam un «regrettabil necessitá». Por Maurice Honoré li male veni del
abandon del francesi lingue quam diplomatic lingue. Un sol lingue vell
esser desirabil e ti lingue vell dever esser li francesi!...

Noi ne posse aprobar ti conclusion nationalistic. Malgré to, li articul
in question es tre interessant e li exemples dat de su autor
(mistraductet frases e íncorect paroles) es max amusant quande ili ne es
simplicmen lamentabil.   G. Aguiré, Paris


## Modern términos traductet in latin

Li revúe «Monde», de Paris publica lu sequent (6 sept. 1940)

____

Latin, oficial idioma de Vatican, es obligat evoluer con li besones
actual e it ne es sempre facil expresser in ti morit lingue li max
modern notiones. Tamen li secretariatu del Sant Sede prova quelcvez con
felicie trovar in su dictionarium corespondent latin expressiones por
traducter:

- Atomic bombe: Globus atomica vi displodens
- Radio: Nuntium par aetherias undas missum
- Comunist: Aequandorum bonorum fautor
- Tank: Automatarius covinus ignivomus. (It es: carre de guerre
  automobil lansant foy)

____



Red.: Tre interessant, ti aproximativ circumlocutiones latin, ma noi ne
vide qualmen tal definitiones vag e mem fals (Un tank ne lansa foy!),
vell esser usat in li current vive vice li paroles international. Nequo
plu bon demonstra li ínpossibilitá usar latin quam populari L.I., malgré
li suposition de mult persones.


## Frequentie del lítteres in national lingues

Secun Didot-Bottin de 1947, p. 2340, li max frequent lítteres, e li
general frequentie del vocales es resp. li sequentes:

|===
| Lingue   | Max frequent lítteres | General frequentie de vocales

| Francesi | E-I-I-R-A-T-N-U-L     | 45%
| Anglesi  | E-S-D-N-T-H-Y         | 40%
| German   | E-M-R-I-T-S-D-I       | 38%
| Russ     | O-A-N-I-S-E-T-V       | 43%
| Italian  | E-I-A-O-R-L-N-T       | 46%
| Hispan   | E-A-O-S-I-R-N-L       | 48%
|===

Nor colaborator G. Augiré de Paris ha anc serchat li sam frequentie in
li 3 lingues constructet sequent:

|===
| Lingue      | Max frequent lítteres | General frequentie de vocales

| Esperanto   | A-O-J-E-L-I-N-T-S     | 42%
| Ido         | A-I-E-O-L-N-S-R       | 46%
| Interlingue | E-S-A-I-L-O-N-T       | 44%
|===

Li textu quel servit al experientie de nor colaborator es li famosi
«Prega sur Acropolis», de Renan, ma noi deve far remarcar que ti textu
contene exceptionalmen mult plurales. To explica que li duesim max
frequent líttere in Esperanto es O, in Ido I, in Int. S. Ma si on prende un
textu con li frequentie ordinari del plurales, li S por Interlingue, e I por
Ido va devenir minu abundant. Forsan alcun letor va controlar ti
proportiones.




## Li lingue filosofic e li scientie

Li articul, quel Cosmoglotta consacrat a Universel, un nov lingue filosofic,
in su nro de april 1949, ne ha trovat li aprobation de Sr. Decormis, su
autor, quel responde nos in su revúe subtitulat per li motto: «Por li
pace universal per li lingue!»

Noi dubita que li «universal pace» va avansar de un sol millimetre per
un lingue quel nequi comprende sur nor terra! E tam plu desfacil a
studiar que su autor ne da un sol textu in ti lingue. In li nro 3 de su
revúe il informa nos que tal textus va venir «in lor hora si Deo vole
it»!!!. Sr Decormis es un plesent jocator! Qui e quo impedi le dar nos
strax alminu 3 lineas de su «Universel» sin invocar li permission de
Deo? Il continua vice to long listes de paroles in quel términos ja
conosset sur li tot terra es viceat de formationes íncomprensibil e mem
ínpronunciabil. Talmen polimerie deveni eswnoxioeswoe; pomologie:
grrsofrasèie; poliomielite: daitulostinglai; poligam: eswnetrok. Talmen
ad-ínfinit!

Sr Decormis emfasa sempre li caractere *scientic* de su creation.
Esque il suposi que li scientistes va abandonar li paroles scientic *ja
international* e rebaptisar omni nationes secun li lexico inventet de
le? Ti idé es vermen absurd. Ad-plu ne existe un sol de ti paroles
imaginat de quel on ne vell posser contestar li logice e li formation
«scientic» nam in realitá omnis es composit ex li fantasie del autor,
e su logica ne es necessimen ti del altris. To explica pro quo inter li
sistema filosofic RO, del American Foster (vide Cosmoglotta 1934, p. 5) e ti
de Sr Decormis ne un sol parol coincide! In Universel, por exemple un
«pince universelle» es «scienticmen» nominat binxwtona, pro que xt
*deve* significar li totalité, ma to ne impedi le nominar su lingue
Universel secun li old e partú conosset vocabul quel il desdigna in su
vocabularium! Il decide que un *pinsel* deve esser format de pill
(=crine) + on (=instrument) = pillon, quo sembla nos tre discussibil,
nam un brosse e un cura-botelle es anc *instrumentes ex crines*! On
vide li continui possibil confusiones e casus de dubitás.

Sr. Decormis apoya se sempre sur li grec. Ma just li paroles
international quel il rejetta in supra es *grec*, ma ne tis quel il ha
inventet!

In li sam caderne de su revúe, Sr Decormis responde a nor articul de
april. Noi atendet su justificationes, ma il tace completmen pri li long
objectiones formulat contra su metode de labor. Vice dar nos alminu
*un* explication pri su fals scientie, il critica Interlingue
(Occidental) pro que «it ignora li historie del calendare» e nomina
«per erra» li 9-esim mensu *septembre*! Ti inventores de lingues
filosofic dubita pri nequo si ili pensa haver li potentie corecter un
custom *universal* desde plur secules. Ti nómines de mensu es
evidentmen criticabil, ma ili existe e es usat partú. Tis, quel Sr.
Decormis proposi, evoca ancor plu mult criticas. Por exemple derian
(=april), quel is forma con dé (= 4-esim líttere), de r (diminution de
30 dies) e de ian (=fraction de témpor), es un bell exemple de
pseudo-scientie, nam logicmen derian posse significar li 4-esim annu o
semane, o minute, queles es anc fractiones de témpor. Hodie april have
30 dies, ma con li reforme projectet del calendare it posse haver deman
31 dies e tande derian va haver un fals signification!




Pos har citat 6 lineas in Interlingue, Sr. Decormis remarca que il
comprende omnicos pro que «to es un coruptet francesi»!, e il
questiona: «ma li Germanes, li Slaves, li
Arabes, li Chineses, quo ili va comprender?»

In omni casus, car Senior, plu mult quam in vor «Universel» in quel
chascun parol es egalmen íncomprensibil a omni popules, un enigma tam
bon por li Orientales quam por li Occidentales. Ma li povritá, del unes
ne constitue un richesse por li altres. Li fundamental erra del
inventores del lingues filosofic es creder que un lingue auxiliari es
tam plu util al homanité que null popul comprende alquo in it.

Li sucie quel Sr. Decormis monstra por li Germanes, por li «Tudesques»
es amusant, ma noi recive just un revúe de München «Der Weltstaat» de
septembre 1949, quel publica un serie de articules pri li question del
lingue international, sub li signatura de Joe Heydecker. Li revúe
«tudesque» monstra just li opinion contrari a ti de Sr Decormis e
laudante nor Interlingue haver li «Allgemeinverständlichkeit»
(comprensibilitá general), it publica un litt articul in Interlingue e
sin traduction german (!), declarante que to «ne es necessi por nor
german letores (!!!)». E racontante li evolution del L.I. de 1629 a
1895 it atribue li final fiasco de Volapük, quel havet un million de
adherentes in 1889, a su «absolute Unverständlichkeit ohne Wörterbuch»
(absolut íncomprensibilitá sin lexico). Vi li sincer opinion del
Germanes e probabilmen del altri popules. E tamen Volapük contenet ci e
ta quelc paroles reconossibil, durante que Sr. Decormis cuida emfasar
que «omni paroles de su lingue es *nov e completmen inventet!*»

It es regretabil que li experienties servi a nequo e que sempre li sam
ilusiones renasce periodicmen. Expenser su talente e su moné por imposir
tal absurd solutiones es un non-sense quande li lingue international
just atinge su final evolution sur li base del naturalitá.

_Ric Berger_



(Image 1)

-- Mi marita es tam sparniaci que ella fa mi cravattes in su old robes.

-- To es nequo: li mi fa robes ex me old cravattes!

(Image 2)

-- Consentit. Si vu posse decider mi marita comprar un aspirator por li
polve, yo da vos un recompensa.




## Li «morte-punctu» de Interlingue!

In response al long articul (vide Cosmoglotta nro 142, decembre 1948), quel
nor revúe consacrat a su projecte de lingue internacional, Sr. Campo
Lima de Lisboa publica in li ultima caderne de su libre li sequent
paragrafes quel noi reproducte per fotografic procede, por dar in sam
témpor un specimen del idioma de Sr Lima.

____
è impracticábil, perque, donata la sua orientacion lingïística e lo
puncto morto a que Occidental ha arrivato, la sua Academia rejectaria
sistematicamente total las proposiciones que, in harmonia con la nostra
tendéncia, nos presentássemos. Basta, pro arrivarmos a esta conviccion,
la atitude agressiva que «Cosmoglotta» ha prendito contra Sr. Schild
e, per repercussion, contra me, lo que non sembla esser uno bono método
pro evitar la division de lo movimento interlingüístico pro la
naturalitate. Lo con que, per mia parte, ego poteria contribuir pro la
amelioracion de Occidental, è precisamente lo mio projecto. Se in ele ha
qualcunque cosa que sea profitábil a lo Occidental, nihil pote
impedir-lo que la aproprie e use.

Non è lo Occidental uno sistema rígido como lo è Esperanto e dunque non
seria impossíbil que esso venisse a arrivar, bene que, per lo modo como
lo mio projecto ha essito condemnato «in limine», non habesse essito
probábil. Ma, se habemos una concepcion tan radical de lo que deba esser
la naturalitate de la L.I., in grande parte lo debemos a lo impulso que
habemos recebito de lo spírito mais fulgurante de ínter totos los
occidentalistas. Non lasciaró jamais de memorar-me de la sua criteriosa
intervencion, honorando-me con las suas objecciones a uno artículo mio,
publicato in «Novialiste», in uno tempo in que ego staba ancora
dominato per uno stricto squematismo, impedititivo de qualcunque vero
progresso in la via de la naturalitate. Esse occidentalista, pro qui ho
habito sempre una grande admiracion e profundo respecto ha essito lo Sr.
Edgar de Wahl. E credo bene que ha essito ele que me ha aperto lo vero
camino. E non ignoramos, totos los que pugnamos per la naturalitate in
la L.I., lo que Occidental representa como valioso labor de precursor.
Simplicemente lo que reclamamos è que non pare a médio de la marcha e
hábia la audácia de prosseguir-la usque lo fine.
____

Si un suposition apare ínjust e contrari al veritá it es ti, quel Sr
Lima formula contra nor Academie. Li ínnumerabil discussiones e
decisiones de ti ultim 7 annus, includet tis del interimari Academie,
vell plenar un gross libre, e ancor hodie li lingue evolue chascun vez
quande un adaptation pruva esser necessi. Li adverbie
«sistematicamente», usat de Sr Lima es dunc un pur imaginari e mem
malevolent qualification. It es exact que nor lingue es talmen conceptet
que nequó impedi it apropriar se un «amelioracion». Ma resta a
discusser e a pruvar que li numerosi e tedant finales per -s, li
supression del pronómines personal ante li verbes (habemos vice noi
have, li grammatical génere por li non-sexuat entes, e mult altri trates
quel es facil por Hispanos e desfacil por omni altri popules, it resta a
saver esque omni ti particularitás sud-romanic constitue vermen
ameliorationes por nor Interlingue. Noi es mem persuadet pri li
contrarie quande noi constata que li Interlingua de IALA, creat pos un
minuciosi inqueste *international*, (e ne solmen hispan!) ha arivat al
sam resultates, pri ti punctus, quam nor Interlingue. E pro que IALA
basat su labores sur li max grand *naturalitá*, noi pensa que
concernent li naturalitá noi posse prender quam modelle Interlingua de
IALA preferetmen a INTERNACIONAL, de quel li nómine es solmen un
etiquette ne corespondent al contenete.

Internacional de Sr Lima ne es plu *natural* quam nor Interlingue, it
es solmen *plu hispan*. A tis quel parla anglesi, li max expandet
lingue sur li terra, li acorde del adjective e del articul in génere e
in númere, apare quam un complication ínutil por li comprension e por
usation activ del lingue. It es mem astonant que on proposi quam lingue
international un projecte plu complicat quam un lingue national!, con li
pretexte far it «max natural».

Sin recomensar li demonstration quel noi dat ante un annu pri
Internacional, noi ne posse impedir nos constatar publicmen que in su
libre Sr Lima ne cita un sol de nor objectiones e ne responde a un sol
critica contra su conceptiones, durante que noi studiat detalliatmen su
idés con mult citationes. Il contenta se de ti response evasiv:
«agressivitá!». Un procede de discussion vermen tro facil, e anc un
argument facil a retornar, nam li tot prefacie de Sr Lima es un bell
exemple de «agressivitá» vers li altri sistemas!

Noi ne oblivia que ante apen 10 annus Sr Lima con conviction laborat por
Novial, ex quel De Wahl traet le, quam il self confesse it. Ti neofites
del naturalitá «integral» es astonant! Apen surtit del
demí-artificialitá mersí a Occidentalistes (hodie Interlinguistes) ili
posi se quam championes del veritabil interlingue, postulante li
naturalitá de lor lingue national e ne ti de un altri land. E si noi
responde, o plutost have li audacie responder a lor postulationes, ili
qualifica nos quam «agressiv»! Li «bono metodo», secun ili, consiste
in acceptar con cludet ocules e in silentie lor exigenties national.

Pri li polemica con sr. Schild, noi fa remarcar que it esset causat
precipue del duplicitá de ti autor quel directe curses de Esperanto in
sam témpor que il criticat nos in li nómine del naturalitá, dupante nos
pri su ver convictiones. Noi es stupefat vider Sr Lima considerar ti
duplic agento quam su alliate!

_Ric Berger_




## Celebri picturas: «Marat»

Poc artistes havet un vive tam stormosi quam li francesi pictor David.
Pos har esset li «prim Pictor» del Rey Louis XVI decapitat in 1793,
David devenit li grand amico del Revolutionarios e mem ti de Marat e de
Robespierre. Ti activitá politic ne diminuet su production artistic. In
contrari, nam durante li «Terrore» il functionat quam «Director del
Artes» e pictet mult portretes, inter altris li portrete de Marat
assassinat in su balnuore.

Marat, grand provisor del scafot, esset balneant se quande un yun
fémina, Charlotte Corday, indignat de su numerosi politic crímines,
penetrat in su hem con li pretexte submisser le un petition, e punialat
le.

Li heroic yun fémina esset decapitat pos un ordon de Robespierre quelc
dies plu tard. Li «Convention», li francesi guvernament del epoca,
chargeat David «transmisser al futur generationes li trates del
martiro», quam scrit li decision oficial. David pensat que ti labor de
piction esset facil pro que li precedent die il hat just visitat Marat
quel receptet le in su balnuore in quel li Tribuno restat sovente pro un
maladie leprosi del pelle. David picte li cadavre secun «natura», ma
devet vernissar it por impedir un rapid putrifaction debit a ti maladie.

Li tot pictura es simplic, tragic, emoent per su «nuditá». It es ver
que nor reproduction in supra es solmen un parte del pictura: sur li
originale, in dextri, erecte se Charlotte Corday con li puniale in li
manu.

Ti pictura es hodie in Bruxelles pro li sequent rason:

In 1815, pos li retorne del «Bourbons» in Francia, David, timente que
li reyalistes postula li destruction del pictura, covrit ti-ci per un
vernisse de cerusse ante departer a Belgia u il volet exiliar se. Li
doaneros credet que to esset un nov blanc toale e lassat it passar.
Arivat in Bruxelles, David hastat devernissar su toale e li pictura
reaparit. Plu tard li descendente de David donat li pictura salvat al
cité de Bruxelles por mersiar it har protectet li grand artist francesi.

Li assassination havet atroci consequenties. Li chefes revolutionarios
credent lor vive anc in dangere, arestat ínnumerabil citeanes quel ili
condamnat esser decapitat. Li Terrore provocat finalmen li indignation
del popul. Li 9 thermidor li moderates successat reprender e arestat
Robespierre quel devet prender li via del scafot. David, quel esset su
amico e su grand auxiliator, evitat tre poc sequer le sur li
«guillotine». Il esset ductet in prison u un de su eleves aportat le
colores e un toale por permisser le laborar. Ne havente altri modelles,
David simplicmen fat su propri portrete avan un spegul, e un chef-ovre
nascet ta. To es un del max bell portretes quel on conosse. Li artist
havet un captivant fisionomie benque un accidente hat fat deviar su
labie, quo dat le un mime un poc mocaci quel certmen ne esset in su
caractere.

_Ric Berger_




## The International House (International Dom) de New York

Harmonie e bon entende reye inter li studiantes queles practica li
filosofie del homan fraternitá.

Súper li portale del International Dom (International House) de New
York, on posse leer li sequent inscrition: «Mey fraternitá prevaler!»
Ante 22 annus, quande ti hem de studiantes apertet su portas, on
questionat se: Esque ti motto ne expresse un ideale ínpossibil a
atinger?

Ma, precismen por demonstrar que union e bon entende es possibil in li
sinu del vast homal familie, on erectet ti vast gratta-ciel sur li rives
del fluvie Hudson. Tis, queles devet pruvar it, esset li studiandes e
professores de omni rasses, religiones e nationalitás, por queles ti hem
ha esset fundat. Ta, sub un sam tecte, cives de un sam munde vell posser
laborar, viver, amusar se e manjar in comun.

In li International Dom ne es «forenes». Omni studiantes senti se
membres de un sol familie e, inter lor mures, ili respecta li respectiv
opiniones, customes e personalitás de lor camarades. Vi pro quo, in un
tal comunité, it es possibil por cives de landes queles intercombattet,
por exemple a studiantes arab e israelites, trovar un terren favorabil
por amical disscussiones. Anc Americanes intermixte con li studiantes
del divers nationalitás. Religiosi credes e politic convictiones posse
diferer, to totmen ne modifica li concepte que omni popules del terra
have un sam heredage comun.

In ti atmosfere de cordial entende e tolerantie, quel prevale in li
International Dom, on tamen aconosse por chascun li jure expresser su
vis-punctu, con li sol condition que il mey respectar ti del altres e,
naturalmen, li discussiones inter partisanes de diferent opiniones ne
manca.

Recentmen, on havet un tal exemple, quande un membre del indonesian
delegation del Unit Nationes assistet a un diné in li International Dom.
Inter li invitates esset un nederlandesi studianto, quel expresset su
opiniones pri li indonesian problema. Li diplomato escutat le con
interesse; plur persones anc parlat. Li opiniones esset divers e sovente
oposit, ma chascun discusset con cortesie e dignitá contra su
adversarios e null susceptibilitá esset chocat.

Li International Dom efortia far comprender a su residentes que, inter
su mures, ili aprende devenir cives del munde, que deman, quande ili va
viver in altri locos, li present experientie va esser tre util por ili:
li memorie, quel ili va conservar, que ili ha vivet sub un sam tecte con
foren camarades, ti memorie va permisser relaxar li tensiones e
susceptibilitás.

Li International Dom ne vole ignorar li circumeant munde. It considera
se quam un integrant parte de New York. Un del quarteres quel juxta it
es quasi unicmen un quartere de negros. Dunc, recentmen, un Comité del
International Dom prendet parte al inauguration de un Centre de Social
Assistentie in Harlem.

Li idé fundar un international centre in New York evenit tot naturalmen
quande studiantes de mult landes sentit li besona reunir se e viver in
comun por melior interconosser e, in plu, conosser li Americanes. John
D. Rockfeller jr. transformat lor somnie a realitá quande il donat un
vast terrene in Riverside Drive e un summa de tri million dollars por
far possibil li construction de un edificie possent realisar lor
desires.




Hodie, li International Dom erecte se sur li rives del Hudson, dominante
li fluvie e circumité per su tot altore. Ne lontan es li eclesie
Riverside de Columbia e plur centres de teologic studies. Un litt
public jardin jace avan li principal fassade del dom.

Constructet por educativ scopes, li International Dom ne es un comercial
interprense e visa a null pecuniari profite. Li tri infra etages del
edificie contene salones, salas de reunion, librarium, un auditoria e
restorería. In li supra etages es quin cent chambres, ocupat de selectet
studiantes. Tis queles ne posset esser admisset in li Dom deve serchar
logí in altri loc; ma su atration es tal que circa un demí mill vive in
vicin strades. Li studiantes queles ne es residentes del hem posse
devenir membres e partiprender in li recreativ e cultural activitás del
Dom.

Li membres del International Dom have sovente ocasion audir american
eminentes o representantes del Unit Nationes. Ili posse anc assister a
lecturas e discussiones del international politica, a receptiones,
balles e teatres spectacules fat specialmen por far conosser li
cosmopolit vive del Dom.

Circa un triesim del studiantes es american de omni states de America;
li du altri triesimes veni de extrania. India e China, u li american
education es un tradition desde long, es specialmen bon representat.

Un grand númere de ancian residentes es actualmen disperset in omni
partes del globe; lor atestationes juntet con tis de circa mill
studiantes e professores quel es, ho-témpore, in li Dom e quel es cives
de circa sixant landes, pruva li complet successe del interprense.

Il plu de New York, tri altri universitari centres have lor
International Dom: Li Universitari Cité de Paris, li Universitá de
California e li Universitá de Chicago.

Recentmen li ancian Secretario de State George Marshall, actualmen
president del Consilie de Administration del International Dom, declarat
que «simil institutiones prepara ductores por li lucta contra li
prejudicies e misentendes queles divide li popules.»

To significa que it es necessi fundar un plu grand númere de
International Domes.

E ja on studia un projecte por gruppar omni ancian residentes e membres
del quar International Domes existent e por petir les stimular e favorar
fundation de simil institutiones in li tot munde.

Voce de America, septembre-octobre 1949 (New York).

Autorisat traduction de L.M. de Guesnet (Paris).




## Crumeles de historie

-- Li roman imperator Flavius Valens ordonat mortar omni cives de que
li nómine comensat per «Teo» pro que on ha predit le que un tal mann
devet ocupar li tron pos le. Van precaution: Li profetie realisat se. Il
esset victet e mortat in Adrianopel del Gotes e Teodore devenit su
successor.

-- Carlo Quin dit que si il vell voler parlar a Deo, il vell parlar
hispan; a homes il vell parlar francesi; a féminas, italian; a su
cavalle, german.

-- Un predicator italian predicant córam cardinalos li panegirica de
St. Luc, e mancante in memorie, nequande posset dir altricos quam li
titul de su discurse, it es ti quar paroles: Salutat vos Lucal Medicus
(Li medico Luc saluta vos). Il repetit pluri vez ti paroles sin posser
memorar altri cos. Talmen li cardinalos fatigat de ti repetitiones levat
se e un de ili, directente se al predicator, dit le: «Ples salutar Luc
de nor parte».



****

RECRUTA adminim un nov abonnate durant li current annu: Il va reciver 3
ancian cadernes de COSMOGLOTTA.

****




## Botelles in li mare

Li competentes administrationes del maritim nationes ha fat recentmen
sistematic provas con postal botelles por determinar li direction del
marin currentes. Li botelles queles on utilisa por ti scope es apesantat
con plumbe por que ili supersvimma sempre in li sam direction e que ili
mey portar un litt flagga quel fa les plu visibil. Ex li 3550 botelles
jettat in li mare ante quelc annus, sur li rive septentrional de Anglia,
solmen 572 esset retrovat.

Antey, quande on trovat se in dangere sur li mare, ne existet altri
medie quam un botelle por far se conosser al munde. Sovente quelc
minutes solmen ante desaparir in li aqua, capitanes e marineros scrit
lor lettres de adío quel ili includet in botelles lansat in li undes.
Rar es li missages quel on ha retrovat. Tamen, pos mult annus, alcun
misteries ha esset explicat per un botelle retrovat.

Por exemple in 1899, irlandesi piscatores piscat in li mare un botelle.
It contenet un folie de papere per quel un american capitane informat
que in 1837 un violent tempeste fat naufragear su nave. Il ha posset
escapar con sett homes ex su equipage e esperat atinger un insul visibil
in li horizonte. Quo ha devenit ti homes? Null information in plu pri ti
afere.

Un pilot del anglesi nave «Buckingham» scrit ti paroles li 20 octobre
1890: «Un revolte ha evenit in li equipage. Chinesi coolies guverna li
nave. Li capitane e li unesim pilot ha esset assassinat. Si nequi veni
auxiliar nos, noi es omnes perdit.» Li botelle contenent ti missage
esset retrovat solmen in 1907.

In novembre 1891, li anglesi nave «Caller» abandonat li portu de Hull
por ear a Grimsby Roads e desaparit. Quelc annus plu tard on retrovat
sur li scot rive un botelle con ti paroles: «Mey ti quel va retrovar
to-ci aprender que li «Caller» ha esset chocat de un vapor-nave
ínconosset. Mey li ciel consolar mi matre. Dawson. Ne plu témpor... noi
inmerse.»

Anc li arctic expeditiones sovente utilisat botelles por transmisser lor
missages. In 1921, un norvegian piscator trovat un de ili proxim li
Nov-Zembla. It ha esset confidet al mare del expedition austrian quel in
april 1873 decovrit li archipelago Francisco-Josef. Li missage contenet
in li botelle informat que li nave del expedition, li «Tegetthoff»
esset circumat de compact glacies e que li exploratores ha resoluet
riscar se self sur li glacie. R.J.   (Ex. francesi. Trad. R. Bg.)





****

-- Chascun vez quande li celebri astronom Ticho-Brahé surtit ex su
hem, il retrovenit ínmediatmen in it si li unesim person quel il
incontrat esset un old fémina.

-- Cromwel intrante in London, un flattator fat le remarcar li
afluentie del popul quel adcurret de omni láteres por vider le. Ma
Cromwel respondet le sin lassar se impressionar: «Ili vell venir ancor
plu numerosi si on vell ducter me al scafote».

-- In Roma existet un scol de danse u on aprendet servir a table e a
decupar, dansante, li carnes.

-- Tai-Hong, imperator chinesi, del deci-six dinastie, visitante li
prisones, trovat ta 90 criminales digni de morte, durante que li agres
besonat ovreros; il fat deligar lor catenes, ordonante les venir
reprender les pos li recolte. Ili omnes promesset it e ne un sol mancat
acter talmen. Tande li imperator lassat le lor vive e liberat les.

****




## Li parlant carte

Durante li ultim Salon del Auto in Paris (exposition del automobiles),
li bugie Gergovia distribuet un publicitari printate de quel li
exteriore simila omni publicitari printates: quar págines in du colores
sur li formate 15 x 9,5 cm. Li prim págine di: «POGNON GERGOVIA ALUMIN
vos parla! ...» Vu aperte e vu vide un micri disco de transparent
materie havent li spessore de un folie de papere e circa 60 millimetres
de diametre, quel es fixat in su centre in un tal maniere que it posse
tornar. Un stípite de metalle es fixat al printate per un maniere que su
curvat punte mey posser functionar quam un agullie. On posi it sur li
prim sulca, on fa tornar li disco in li indicat sense introductente li
punte de un crayon in un fore arangeat in li disco. Lu desfacil es
tornar presc regularmen secun un cadentie de un torne per seconde quel
es recomendat vos. Ma mem si vu ne successa strax vu obtene un resultate
quel excita vor curiositá suficentmen por far vos recomensar. E finalmen
vu audi un voce de ultra-tombe quel di vos: «Hallo! Hallo! li max bon
hodie...»; li tot textu contene exactmen duant-ott paroles.

It vell esser un exageration dir que vu comprende ínmediatmen to quo
raconta vos ti micrissim disco. Ma on cuidat printar just supra li disco
li parlat textu; talmen vu successa audir in un maniere perfectmen
distint li paroles emisset per ti strangi voce.

Naturalmen lu tot es tre amusant. Vu repeti duant vez li experiment (e
vu audi duant vez li argumentation del bugie Gergovia). Poy, vu sempre
vole recomensar li experiment con chascun de vor parentes o amicos. Vu
es cert pri vor successe, cert obtener un efecte de surprise. Li
balbutiationes, li mis-tornes queles es li efecte del ínhabilitá del
operator, li cavernosi timbre del voce, adjunte mem al amusament. Tam
mult quam noi posse judicar, li mal tractamentes aplicat al instrumente
diminue nullmen su potentie: ti micri disco sembla esser índestructibil
(it es to practicmen pro que it posse suportar, on asserte it a nos, 2
000 auditiones). To es dir que ante esser rejectet, it va far li joya de
numerosi auditores, por li max grand profite de Gergovia.

To quo es astonant in ti afere es que per medies visibilmen grossieri e
rudimentari on obtene un resultate. Si on regarda li cose plu proxim, on
constata que li role del diafragma es ludet per un folie de paper in
quel li fil de stal quel es usat quam agullie veni fixar se.

Li inventor, M. Bécard, ingeniero, esset nullmen un specialist. Ma il ha
passionat se pri ti problema; e, pos plu quam tri annus de eforties, il
ha successat realisar ti parlant prospectus.

Li efecte de surprise desapari con li témpor. Ma de un altri látere it
es cert que li procede va esser perfectionat; e on es ductet tot
naturalmen a imaginar un témpor (forsan tre proxim) quande li missages
de omni specie ne plu va esser printat o machin-scrit, ma inregistrat.

Ja de nu, li procede ha esset reservat de quar fotografes quel, in
future, va vendir lor portretes cuplat con un disco inregistrat del
persone fotografat.

A tis quel ama li precisiones, lass nos dir por terminar que, secun li
editor quel es «Publicitá A.J.» in Paris, li cust-precie de ti carte
«SPICOR» (naturalmen brevetat) es circa Fr. 35 francesi per 10000
exemplares e que li disco es fat de presset rodoide.

(Secun VENDRE, novembre 1948, traductet de G. Augiré)

Nota del traductor: Yo possede un exemplare del carte «Spicor» e yo
posse atestar que to quo di VENDRE es tot exact. Quande li procede va
hat esset ameliorat it va esser un bonissim medie de propaganda anc por
li lingue international.

G.A.




## Missagero de pace

In 1817, John Williams viageat quam missionario del London Missionary
Society al Harvey Insules. Ne essente hom por passar su tot vive sur un
sam insul, il capte omni ocasiones por extender su labores in ti-ci
ancor poc conosset insules del Pacific. Por to il depende in comense del
poc naves comercial queles fat li trajecte de insul a insul; ma to ne
sufice le. Hante decovrit, in 1823, Rarotonga, insul quel li Capitan
Cook ne hat successat trovar, il resolue constructer un propri nave.

Il self ne es nave-constructor, e mem li max primitiv installationes por
un tal interprense manca le. Il have poc utensiles e presc null ferre;
artisanes esset, comprensibilmen, íntrovabil. Ma il ne renuncia pro to a
su projecte.

Su unesim passu es fabricar un soffluore. Sur li insul trova se solmen
quar capres. Un de tis on sparnia, pro que it da un poc de lacte. Li
reste on bucha, besonante lor pelle quam cute por li soffluore. Ma
ti-ci, un vez fabricat, aspira li foy; li tub e li valves ne es rect.
Quande ti defecte es rectificat, li rattes queles pulula in li insul,
manja li pelles in un singul nocte. Ínpossibil haver nov pelles; ma
Williams reflecte que un pumpe quel extrae aqua deve posser traer anc
aere.

Il dunc fabrica un bux, in li láter inferiori de quel il installa un
valve. Poy il furni su bux per un specie de lignin piston, depresset per
lápides e levat per medie de un long levere. Ma anc ti aparate aspira li
foy e sta bentost in flammes. Por preventer to, il adjunte ancor un
valve. Ma nu li intervalle inter li soffles es tro grand. To il remedia
per constructer un duesim pumpe quel functiona alternantmen con li
altri. Ott til deci mannes es besonat por operar li leveres; lor salarie
es bass, ma li labor plese les.

Carbon ne essente obtenibil, Williams fa ex cocopalmes ligne-carbon. Su
incude es un lápide, quam forja-pince servi un pince de carpentero. Por
li unesim vez in lor vive li insulanes vide calore e martelle dar forme
al ferre. On besona plancas, ma in li tot insul ne es ni ún sega. On
fende dunc árbores per medie de cuneos, poy fassona les per hachettes
ligat a rud pezzes de ligne. Quande il besona un pezze de ligni curvi,
Williams flexe un bambú, e con ti-ci quam modelle su mannes ea in bosco
serchar un árbor de apt forme.

Su cloves es ex ligne, su stuppe ex li cortice del cocó, ex siccat
banane-stumpes, ex li drap del indigenes. Il installa un corderíe e fa
ex cortice corde bonissim. Poy Williams constructe un tornuore, per quel
il torna li blocs ex ligne-ferrin. Segles on fa per conjunter li mattes
sur queles dormi li indigenes. Pender li timone es un problema, pro que
ne es ferre sat grand por far li pivotes. Finalmen il successa fabricar
tis-ci ex un parte de un pioche, un hachette de cuvero, e un grand
jardin-hacca.




Pos deci-quin semanes li nave es pret; it have circa deci-ott metres de
longore e quin metres e demí de largore. Williams da it li nómine
«Messenger of Peace» (Missagero de Pace). It es un goletta de tri
mastes, furnit de segles plectet. Durante su prova-viage a un insul sat
distant, un maste fracte se pro li poc habilitá del equipe ínexperit. Il
retorna a Rarotonga con un cargo consistent
precipue ex svines, cócos e cates. Ti ultimes es de valore ínestimabil,
nam li rattes es presc íncredibilmen numerosi. Durante un atacca in
fortie del tot comunité contra ti peste, on plenat in un hore triant
corbes, alt ye un metre e demí, per lor cadáveres, sin támen diminuer
perceptibilmen lor númere. Ma li svines inportat vora les avidmen e,
auxiliat del cates, reducte considerabilmen li population rattin.

Poy li «Missagero de Pace» departe por Tahiti, distant de plu quam
mill kilometres. Ta li mannes del portu totmen ne save quo posse esser
li strangi nave quel intra: on conjecte desde patriotes sud-american til
pirates.

In su litt «Missagero de Pace» Williams navigat mult milles de
kilometres. Il esset in mult regardes un hom remarcabil, savente
constructer un nave, redacter un constitution, o mastrisar e metter in
scrite un lingue poc conosset. Il esset mortat del indigenes de
Erromanga, por profitar queles il voluntarimen vell har sacrificat su
vive.

(Con permission del «Heaton Moor Guardian»). trad. HL.


## Li max grand e li max litt electric motores del munde

Si li max grand motor electric esset durante pluri annus ti quel
intrenat un ventilator destinat studiar in laboratoria li reactiones del
aviones submisset a un violent current de aer, it es hodie un motor
cuplat con un pumpe quel es li max important. Su altore atinge du etages
e su circumferentie trapassa 32 metres. IT pesa 325 tonnes e su potentie
es 65'000 cavall-vapor, to es li sam quam ti de six sviss electric
locomotives duplic del tipe li max potent -- tis queles circula sur li
rel-via del St. Gothard (Svissia) -- cuplat li unes con li altris. Ti
motor e su pompe servi, con tri gruppes simil, al irigation de vast
terrenes íncult del State de Washington. Ti sol gruppes vell permisser
pumpar plu mult aqua quel es necessi por li tot cité de New York.

Pri li max micri motor, su grossore es ti de un cap de inflammette e su
póndere de 6 centigrammes. Li inrolamentes del poles del parte tornant
(rotor), de quel li pallieres es format de du rubises, contene 150
metres de isolat fil de 4 centesim de millimetre de diametre. Li parte
fix (stator) contene du poles recovrit de 250 spires de fil. Li motor es
alimentat per un pile de 2 voltes e su rapiditá de 6'000 tures per
minute. Ti marvele, quasi microscopic, ha esset executet per un ancian
eleve del scole de horlogeríe de Bienne. Secun ti habil artisan, si li
fabrication del 44 pezzes constitutiv ne ha presentat alquel
desfacilitá, it ne esset lu sam por li montage e precipue por li
suldation del conexiones sur li 6 lames del colector. Ti operationes,
omnes delicat, tamen bon successat. Ti motor, unic in li munde, es
plazzat detra un fort lupe quel permisse vider it tornar.    Trad. F.L.
(Svissia)

Interlinguistic Novas, annus 1947 e 1948, chascun annu: ... 75 fr. A
omni nov abonnate noi oferta li comensa de Défense et Illustration de
Occidental. Oferta volabil(?) por annu 1949. Documentes pri: Esperanto e
contracte Zamenhof-Hachette, Esperanto e S.D.N. (Raporte de G. de
Reynold), Esperanto o Interlingue (Occidental) por Orientales, Arabes, Slaves,
Germanes: 25 fr. (Reservat a nov abonnates durante hu-annu).

Interlinguistic Novas contene un parte informativ e litterari sur li 4
págines extern, e documentes sur li 4 págines intern. Ti ultimes talmen
printat que ili posse esser cupat e classificat. Noi posse includer in
chascun no suplementari partes documentari por 25 fr. (o 1 response-cupon)
por chascun serie e annu. Documentes ja publicat in Cosmoglotta es
quelcvez traductet in francesi ma omni altris es in IL. Noi prepara
documentes pri «esperantistic metodes de propaganda» e «númere de
esperantistes», ples inviar informationes ne aparit in Cosmoglotta.




## Comercie

Un exemple de publicitá comercial in Interlingue.

UN LAND SIN RESTRICTIONES COMERCIAL: SALVADOR

To quo vu posse far ta.

Li principal productes de SALVADOR es: li café, quel representa 60% del
total production, durante que li sucre, li ris, li máis, li coton, li
tabac, li miel, li balsam, li pecude, li aure e li argente reparti se li
saldo del percentage.

SALVADOR imposi null restriction al comercie, null contingentation al
importe ni al exporte, null sistema de licentie por li devises. Li
aferes tracta se in sviss francs reductet in dollares U.S.A., secun li
cursu de Fr. 4.25 per dollar. E li aferes tracta se generalmen con
payament contant, sive contra liveration del documentes de expedition
per un bank quel incassa o per ínrevocabil acreditives apertet in un
svissian bank, sive per telegrafic mandates, mem per lettre de credite o
tratte.

Li productes demandat de SALVADOR es li sequentes: tasca-horloges,
texturas de artificial silkes e de coton, aparates de precision, caseos,
chocolate, farmaceutic productes, dietic productes, machines, materiale
por electric installationes.

SALVADOR posse exportar café del max bon qualitá, miel, sucre de canne,
rum, fructes de omni species, frisc o siccat, chapeles «Panama»,
fibres por sacs e special textages, ricin-oleo, sesam-oleo, aure e
argente in barres, balsam de Perú e essential oleos vegetal, gemmes.

Li comunicationes con Salvador es maritim o aeran.

Per mare, ili ea de Antwerpen o de Le Havre e de altri europan portus
del Atlantic a Puerto Barrio, portu de Guatemala sur li Carribean Mare,
quel es juntet per un direct ferrovia con SALVADOR. Li secund via ducte
a Colon (Panamá) u li viageantes e li merces es transbordat sur li
batelles del Salvadoran Companie de Navigation o de un altri companie de
costa-navigation quel aducte les al salvadoran portus de La Union, La
Libertad e Santa Ana.

Li transportationes del pesant merces fa se generalmen in li direction
de Puerto Barrio.

Li comercial representantes e li afer-mannes posse obtener un visa de
tri mensus.

Un nov consulari lege, aplicat desde li 25 septembre 1948, aporta quelc
modificationes al precedent lege: 1) Li consulari facturas es supresset,
li summa del doane-taxas atinge six per cent ad valorem, includente li
custas de expedition del merces.

(BOOM, Paris, ex un articul de sr. Amy, Consul de Salvador in Svissia.

Traductet del francesi lingue, de A. Aguire, Paris)





Li jurnale «Le Phare» de Bruxelles raporta un historie de Genève por
quel noi deve lassar le li complet responsabilitá. Ma si it es inventet,
it es tam bon inventet que it vell posser esser ver. Vi ti historie:

Che li Conferentie pri li Libertá del Presse, li unic fémina quel esset
anunciat quam representante de Uruguay, manet íntrovabil durant 2
semanes. Finalmen on decovrit la in un altri conferentie quel havet loc
in un strade vicin e in quel reunit se un cert númere de expertes in
radiotecnica de pluri landes. Li delegata uruguayan hat religiosimen
sequet omni sessiones, sin remarcar que ella esset in li falsi sala --
nam ella parlat nequel del lingues admisset per li du conferenties.

(Ex National-Zeitung) Basel




## Scienties


### Li dorme del urses

On savet desde long que li brun urses include se in lor refugia desde li
fine de octobre, ye li aparition del unesim frigores, e que ili surti ex
it solmen in li comensa de april. Pro que ili ne acumula provisiones, on
suposit que ili passat li long hiverne in un dorme letargic, quam li
marmotte, per que ili evitat li fame.

Ma it es hodie pruvat que ti animales passa li hiverne in un dorme
normal, nullmen letargic. Si ili ne suffre pro fame e sete, it es pro
que ili ingloti mult bramberes e altri savagi fructes ante indormir se
in lor refugia. Ti alimentation es rich in sucre, un materie quel
producte mult carbonic acide, un gas quel intertene li vive che ti
animales.


### Por diagnosticar li glaucoma

On save que li glaucoma es un maladie del ocul debit a un mal nutrition,
e quel manifesta se per un color verd (de u li nómine de glaucoma). Ti
maladie, exceptional ante li etá de 40 annus, es sempre tre grav.

Nu, por li unesim vez on posse diagnosticar ti maladie mersí a un
littissim instrument plu litt quam li ocul self. Ti aparate, quel adapta
se al ocul quam un vitre de contacte, permisse al medico vider circum li
cornea e in li canalettes u li maladie producte se. Li instrument ha
esset inventet de Sr Lee Allen, del Universitá de Iowa.

Li «gonioscop» Allen, specialmen util por diagnosticar li glaucoma,
quel causa plu mult casus de ciecitá quam quelcunc altri maladie del
ocules, permisse anc li studie clinic del trauma del inflammationes e
del anomalies del pigmentation.

Un litt optic prisma, plazzat contra li ocul, redirecte li lúmine,
talmen que li medico, per li auxilie de un special microscop, posse
examinar li exteriori angul del ocul. Li prisma, montet in un litt
speculum ex plastic materie posse esser moet per un rotativ movement,
quo permisse examinar li tot cornea.


## Li vapor-fusil

Ante circa 100 annus, in un exposition de industrial objectes in London,
on remarcat un vapor-fusil quel constituet, in ti epoca, un
extraordinari novitá, pro que it posset projectes 420 balles in un
minute e 23000 in un hor. Ti fusil tornat sur un pivot, quo permisset
dar a it omni directiones, quam al spruzza de un pumpe. It esset
considerat quam un nov pruva del potentie del alt pression del vapor,
del facilitá con quel on posset usar it. Ti machine esset in facte li
precessor del armes con tir rapid.



-- Pro quo in un libre-scaf tam vast vu have un sol libre?

-- To es li catalog del libres quel yo ha prestat a mi amicos.




# Cosmoglotta A 151 (jan 1950)

OFICIAL MENSUAL ORGANE DEL

Interlingue-Union

Januar 1950

Nro 151

Nor Dama de Valere in Sion (Svissia)


## Linguistica

Ante poc témpor un sved membre de nor Interlingue-Union, seductet de un
nov sistema de L.I., intrat in corespondentie con li inventor quel
inviat le libres de aprension. Ma, pos experimentation, li Svedo trovat
li sistema tro complicat e reinviat li materiale al inventor. Ti-ci,
evitante rupter li pontes, scrit gentil amabilitás a su mancat adepte,
diante que il «haveva sito felice facer vostra conoscencia». Ma, in
sam témpore li inventor confidet su ver sentimentes a su propri fratre
in un lettre quel il juntet per erra a ti destinat al Svedo!

Nor Interlinguist, pos har esset agreabilmen flattat del mielosi
gentilesses del inventor, apertet li duesim lettre in quel su nómine
esset mentionat con ti precision: «Un autre abruti que se situe en
Suède». In plu altri corespondentes del inventor esset qualificat quam
«loufoques». Ti qualificatives ne trovante se in li lexicos con lor
ver sense injuriosi, quel sol un Francese bon conosse, nor sved amico
fat traducter les per amicos quel eclatat de rise, durante que il restat
horrificat avan un tal duplicitá.

Pro que li qualificatives usat in ti lettre a un «triesim» person
atinge li «consideration» de cert interlinguistes, tis-ci vell esser
in jure deposir un plende secun li art. 173 del penal Code sviss, nam
lor sol provocation es har havet li audacie ne sequer quam litt canes
detra li inventor.

E, benque comic, ti incidente jetta un strangi luce sur li pretensiones
de alcun autores de L.I.: It sufice ne parlar lor «lingue» por esser
plazzat de ili in li categorie del «abrutis» e del «loufoques»
(demífollos e imbeciles).

_R. Bg._


## Li finales del adverbies

In li tabelle sinoptic del principal lingues *a posteriori* publicat
de Couturat in su Histoire de la langue universelle, in 1907 (Adjuntion
al duesim edition), on constata que ex 20 principal lingues
international de 1839 a 1907 un decene adopte -e quam finale del
adverbies derivat, 2:-am, e li altris singul diferent lítteres, ma ne un
sol -mente. Li principie reyent in li natural scol esset dunc un finale
tam curt quam possibil, e quande ja in 1900 de Wahl usat li finale -men
il devet defender it presc contra li *general* opinion. Ancor circa
1925 de Beaufront criticat it, oposiente li -e «tam levi» de Esperanto-Ido!

Li finale -mente adoptet del ultim projecte de IALA es sin dubita plu
international quam -men de Occidental, pro que it es li finale adverbial del
Sud-romanic lingues, durante que -men trova se in provenzal e coresponde
sat bon auditivmen a francesi in quel li -t final ne es pronunciat.
Teoricmen ambi finales es dunc natural, ma it es forsan desirabil
distinter inter li nómines per -mente e li adverbies. Ad-ultra li finale
-t trova se ja, quam noi dit in supra, in pluri finales grammatical
(passate, participies, etc) e li dentales es ja sat numerosi. To es un
question de orel, e on posse suposir que de Wahl, de quel li guste esset
tre fin, hat preferet -men a -mente just pro ti rason. Noi espera que ti
problema de eufonie ne escapat li atention del functionarios de IALA.

_R. Bg._




## Unesco e li L.I.

Sr. prof Aurélien Sauvageot, quel presidet li comité del expertes
linguistic convocat del Unesco in 1947 por examinar li question del
lingue international constructet, scri a nor colaborator Sr. J. Roux, li
19.7.1949:

____

Quam yo exhauste me repetir it desde 30 annus, Esperanto representa un
arcaic prova. Su creator departet de null scientic conception del
lingue, ma de un antiquat doctrine pri li principies del general
grammatica. Il manet ancor imaginante que li tip nominat «flexional»
esset li perfect tip de un lingue. Li departe de Esperanto esset dunc un
fiasco e li Esperantistes...posse amusar se in balbutiar (in francesi:
baragouiner!) o in scrir Esperanto, ili ne pro to aporta un satisfant
solution al problema del lingue international. To aparet con un eclatant
evidentie li 28.7.1948, in li ultim session de labor del congresse
international del linguistes. Ili credet posser profitar li comensant
discussion pri li resultates de IALA por venir far un demonstration de
pretendent propaganda. Un de ili mem fat un discurse de quel nequí in li
sala captet un sol parol durante que li sam discurse, pronunciat in
Interlingue, vell har esset probabilmen comprendet de omnes. Ti negativ
resultate es un verdicte sin recurse. Ni mi colegos, ni yo va consentir
perdir jamá nor témpor in far li aprentisage de un idioma quel presenta
in realitá tam mult desfacilitás quam anglesi por exemple, simplicmen
por li plesura manuar un artificial lingue. Li solution deve esser
serchat in li via indicat de De Wahl, e in quel ha intrat IALA.

____

Aurélien Sauvageot, prof. de lingues finno-ugrian in li National Scola
de lingues oriental in Paris.




## Nov lingue oficial in India

Pos tri dies de passionat debattes, li indian assemblé constituent ha
decidet vicear li anglesi, quam oficial lingue, per li «hindi»
(specimen ci-contra), in scritura «devanagari». Ma li remplazzament ne
va evenir ante 15 annus e, til tande, it es li anglesi quel va maner li
lingue del administration. «Lass nos esser grat al anglesi, declarat li
prim ministre, pro to, quo it docet nos».



Li «devanagari», di li anglesi dictionarium de Oxford, es «li
distinctiv nómine per quel sanscrit esset scrit desde secules in li
regiones nordic e central de India, in Cachmir e in Nepal».

Por li númeres on va usar li arabic ciffres.

_Secun LE MONDE, Paris 1949, trad. AG._




## Nor povri munde

Inter li american state-mannes li max pessimistic es li ex-secretario
statal Cordel Hull. Recentmen on informat le que li penitentiari
american administration autorisat li prisonarios reciver jurnales e a
conossentar se con li evenimentes. Il respondet sarcasticmen: «To es li
max bon medie, in facte, por forprender de ili omni idés evader se!»




## Provas de publicitá in Interlingue



_G.A., Paris_

____

IN FINE!

Vu va strax posser presentar vos quam championes de BRIDGE

mersí al METODE DEL DUNES (condensat in un jolli brochura)

Max grand simplicitá, extraordinari resultates in li max grand torneyes.

«Secun mi saventie null altri metode informa li lusor in un maniere tam
simplic e con tam mult precision pri li potentie del du manus»
(Kornblum, champion de Francia, 1948)

«It es cert que li avantage, por un del lusores, conosser li total
potentie del du manus desde li unesim torne del auctiones es
ínapreciabil» (extraet de prefacie de J. Amouraben, capitane del equip
championic de Francia 1948)

TRE BENTOST IN LI LIBRERÍAS (Print. «La Mouette», La Baule (.I.)

____



____

NULL CURRENTES DE AERE DETRA VOR FENESTRES...

si ili es providet per metallic juntes BENOIT. Per ti rational medie, vu
elimina, in ultra, li infiltrationes de vente, pluvie, brue e polve. Li
sparnie de calentation atinge aproximativmen 35%. Augmentation del
temperatura de 4° til 6°. Posit in li canalaturas del fenestres e
portas, perfectmen flexibil e ínoxidabil, li juntes BENOIT es garantit
durante 10 annus e practicmen ínusabil

Agenties in tot Francia

Milles de referenties. Ples demandar li documentation Nro 96, sin alcun
ingageament de vos, al Etablissement BENOIT

Representante in Alger

____




## Pictografie e interlingue

(Images: Tre calid, Variabil, Afriscation, Ventosi, Plu frigid)

Li interessant articul pri pictografie (Cosm de sept. 49) deve esser
completat per li citation de un dominia u pictografie sembla apt esser
quasi «interlingue». Nam qui ne vell comprender to quo vole expresser
li supra litt images pri li tempe quel li meteorologie save
predeterminar (con li seren variante -- si ne tal, certmen altri). Mani
completationes del pictogravuras vell esser ancor possibil quam li
adjuntion del rose del ventes por indicar de quel direction li ventes
soffla, o un termometre por li registratura del expectand gradus del
temperatura, etc. Omni to va esser comprendet internationalmen.

Advere, anc ci li límites es evident. Nam on ne va esser capabil
expresser omni necessi detallies e nuancies de un exact tempe-prognose
per pictografie quam it es es possibil per li parlat o scrit parol de un
interlingue quam li nor.

Un exemple por pruvar li ínpossibilitá expresser se per li pictografie.
«Tre calid. constantmen sicc e tre calid. Por íncert témpor, solmen
sporadic local tendentie a fúlmin-tempe...» Pro ti ínsuficentie, anc
meteorologie mey profitar Interlingue!

J. Quensel (Gotha, Germania)




## Li moral rearmament

Un de nor francesi letores invia nos un articul extraet de Paris-Presse,
l'Intransigeant, del 9 sept. 1949, e titulat: «Yo ha decovrit in
francesi Svissia un seminaria de Nazis». Pos har revelat que li
Caux-Palace sur Montreux in Svissia es solmen un neste de mascat nazis,
ti articul descri con afollant detallies li dangerosi manifestationes
del Germanes invitat ci e quel celebra li renascentie del Nazisme!

Pro que Cosmoglotta ha publicat in april 1947 un articul simpatic al
Moral Rearmament, nor francesi letor sembla ínquiet e peti nos
responder, o alminu justificar nor simpatie de ante 2 annus. In facte
noi habita in li circumité de Caux e conosse mult persones hant sejornat
in Caux-Palace e partiprendet al reuniones del Moral Rearmament. Nu! Noi
posse declarar que li tot articul de Paris-Presse (scrit de un fémina!
Georges Sinclair) es solmen un risibil travestiment del factes. It ne
mem vale li pena responder a tal absurd acusationes, quel es del sam
specie quam tis del Esperantistes, secun queles li Occidental-Movement
esset «subtenet» del Nazis!!!

Durante ti ultim annus, ínnumerabil articules pri li Moral Rearmament
aparit, e continua aparir, in li sviss presse, pri ti movement,
*omnis* redactet con simpatie, e mem con entusiasme. Or, on save que
null jurnales es plu prompt a denunciar li dangere del possibil
renascentie del Nazisme quam tis de francesi Svissia. Si dunc un
qualcunc simpatie por li Nazisme vell aparir in Caux, on posse esser
cert que it vell esser strax signalat con indignation e li guvernament
vell cluder li «butíca» con li aprobation del tot sviss popul!

On posse ne concordar con li Rearmament Moral e criticar su activitá, ma
on ne have li jure jettar mudde sur it per un suspection ínjust
concernent su neutralitá politic. Cosmoglotta have null motive hontar
pri li simpatie quel it ha monstrat a ti movement fratrin, de quel li
scope es li sam quam li nor: far cader li barrieres quel impedi li homes
fraternisar e entender se plu bon.

_Ric Berger_


## Association Proletari Interlinguistic



Ti association ha just esset reconstituet de du camarades Poul Mouth de
Copenhag e J. Toublet de Paris. It just publica Provisori Statutes
precisent que su scope es «laborar por li expansion del mundelingue
«Interlingue» inter li ovreros del tot munde, ma anc por expander
camaraderíe, solidaritá e instruction inter ili». API intente editer un
revúe periodic e brochuras. It strax fa apelle a tis quel ha «manet
fidel al bell, fort e vivent lingue de Wahl». Sr Poul Moth (Adresse:
Rubinsteinsvej 31, Copenhag, S.V. Dania) va editer un bulletin nominat
«Lucta de Classe», e functiona quam provisori Secretario. Li
interessates mey scrir le por plu ampli informationes.




## Li crin-crestat camel

In li manuscrite medieval on trova sovente un singulari animale: un
camel con un long crin-creste sur li col, simil a ti del cavalle.

Ti strangi representation es li ilustration de un textu tre comun in
Medievie: «Si tu trova un dromedare quel have su capilles disperset sur
li epoles, ti-ci lápide da pace e concorde inter marito e marita».

Or li textu original in latin comensat talmen: «Si inveneris
Andromedan...». Andromede, ci, esset li constellation quel da vertús
magic al lápide. On comprende nu li erra del copiste: Pro que in
Medievie li paroles esset scrit sin interspacie inter ili, li scritor
hat copiat Andromede quam An dromedare.




## Tra li munde


### Li ignorantie in li munde

Dr Frank Laubach, de Pennsylvania, ha esset invitat del Unesco proposir
un mundan plan de instruction primari. Ti eminent professor, quel ha
specialisat se in li elementari docentie, ha obtenet surprisant
resultates durante un vast campanie quel il ha ductet un poc partú
contra li analfabetisme. Il usa ilustrat tabelles representant familiari
objectes. Li nómines corespondent a ti objectes es printat in síllabes
separat. Li eleves associa spontanimen li nómine del objectes e li
síllabes.

Li max remarcabil successe obtenet de Dr Laubach evenit in Abyssinia.
Pos har studiat li particularitá del lingue abyssin, li Amharic, il
reductet su alfabete usual de 198 lítteres a 39. Mersí a ti procede, il
posset docer li letura a pluri centenes de infantes in quelc dies,
contra que, antey, un elite sol esset capabil deciffrar libres e
jurnales.

In un interviú, Dr Laubach ha explicat que sur li terra, actualmen, 50%
del homes save ni leer, ni scrir, ma que in li fine del secul it va
exister solmen 2% de íninstructetes, precipue si on usa su tabelles quel
is ha etablisset in 93 lingues.


### Precision

In li sala de redaction de un grand jurnale american li director hat fat
afichar un avise portant ti simplic paroles: «Ples racontar sempre con
precision, com sempre plu mult precision».

Un yun raportero, novmen admisset quam colaborator, aporta su unesim
articul li sequent die pos li afichage. To esset li recension de un
reunion in quel li director leet con stupefation li sequent frase:
«3999 ocules esset directet vers li orator.»

-- Quo significa ti joca?

-- To ne es un joca, Senior, respondet ti-ci. In li reunion esset
unoculon; vi vide que yo es precisi.


### Portrete similativ(?)

Un criticanto de pictura, quel ebriat se del matine til li véspere, eat
a un exposition por posser scrir un recension. Apen il hat intrat in li
sala que il haltat avan un spegul quel naturalmen reflexet su image.
Credente trovar ta un pictura, il contemplat it longmen, pos quo,
surtiente un cadernette de su tasca il inscrit li sequent notas:

____

Sala de intrada: cap de trincarde, ne signat. Mult caractere. Li rubi
nase es remarcabil de realisme, quam anc li abrutat fisionomie. To es
certimen un cap secun natura, nam yo videt ja ti cap alcú.

____


### E vi li max bell sermon

Li 3 februar 1943 un transporte de truppes esset torpedat in li medie
del Atlantica. Quar militari prestros esset con ili: du protestantes, un
catolico, un israelite. Ili efortiat til li fine por salvar homan vives.
Quar homes restat ancor, ho vé, sin cintura de salvation, e esset
destinat, in consequentie, esser dronat.

Tande li 4 prestros dat a ili lor cintura de salvation, e restat sol sur
li nave quel inmerset se. On videt les omni quar tenente se per li manu
e pregante junt, til que li aqua recovrit les.

Li 28 may, li presidente Truman, in un ceremonie in li Blanc Dom,
celebrat lor sacrificie quam li max bell sermon quel jamá esset
predicat. Un posta-marca, mettet ti die in li circulation, simbolisa li
ínvisibil union victoriosi del credentes.




### Historie

Durante su ultim expedition in li imens regiones desertic de Yemen, li
famosi archeolog Comte Byron de Prorok decovrit, in un tombe cavat in li
rocca, li mumie marvelosimen conservat de un princessa hant sin dúbita
apartenet al legendari familie del reyessa de Saba, e quel semblat har
morit in li etá de 30 annus.

Ti princessa portat un abundant capillatura tintet in rubi, velopat in
un specie de trellie. Circum li nuca, li capilles, artificialmen
undulat, format un coron de bucles. Ti capillatura, quel es old plu quam
3000 annus, esset trovat absolutmen intact e, secun li avise del
expertes, it constitue un autentic chef-ovre del arte del peruquero, nam
null bucle esset derulat. On dunc posse considerar it quam li
«permanente» max antiqui quel on conosse.

On ha just decovrit un carte del universe datant del medievie, inter li
manuscrites del statal biblioteca Saltykov-Shchedrine, informa nos li
agentie sovietic de presse. It acte se pri un carte geografic de
Macrobius, un scientist e filosof roman del V-esim secul. In un de su
comentaries pri un libre de Ciceron, Ambrosius Theodosius Macrobius ha
exposit su conception del structura del Universe e de nor planete,
ilustrante su hipotese per un special carte.

Ti carte ha esset retrovat in tre bon statu, benque it es plu quam 1000
annus old. It ilustra un grand númere de ancian idés, specialmen pri li
sferic forme del terra con su continentes habitat. Secun Macrobius, li
terra divide se in 5 zones climatic, queles il representa per 5 colores
diferent: 2 zones polari, 2 zones moderat e un zone tropical. Sur li
reverse del carte on vide un rose del ventes con 12 puntes de diferent
colores.


### Li piruette de Einstein

Quande li grand scientist Einstein installat se in USA, il strax recivet
li visite de Sra Thompson, marita del famosi scritor Sinclair Lewis,
quel venit, quam jurnalista, imposir le li suplicie de un interviú. Sra
Thompson questionat le: -- Quel es, secun vu, li diferentie existent
inter li témpor e li eternitá.

Li scientist respondet: «Car seniora, si yo vell usar li témpor necessi
por far comprender it vos, ti témpor vell devenir li eternitá.»


### Li índiscreto

Un dama esset finient un lettre in presentie del scientist La Condamine.
Subitmen ella perceptet que li celebri fisico sequet con su ocules to,
quo ella scrit. Tre contrariat, ella tande adjuntet a su lettre, por
venjar se, li sequent frase:

«Yo vell racontar vos ancor plu, si Sr de La Condamine ne esset detra
me, celatmen leente.»

-- «Ah, Seniora, yo protesta», exclamat li scientist, «yo jura vos que
yo ne lee!»




## May 1940

Nor colaborator J. Toublet, de Paris, mobilisat in li ultim guerre quam
infirmero, descri ci su impressiones «vivet», in un original raconta
strictmen autentic. Noi publica ti textu un poc acurtat por dar un
exemple de reportage in Interlingue. Li autor trovat se in may 1940 in
un village nederlandesi, in un posto de succurse:

Tankes e tankes ha tant passat e passat que, evidentmen, ne esset
possibil que it posse recomensar strax. Un acalmie evenit. Li ciel es
blu intens, li sole brilliant e calid. Ma li domes sembla astonat ne plu
vider lor habitantes, e ili fa nos li impression regardar nos quam noi
regarda besties in parco zoologic...

Poy denov li grand avies con lor infernal bruida.

Omnicos treme! Li homes strangimen vestit curre in omni directiones.
Alcunes aplasta se sur li suol. Li altris cela se in li domes.

Li bruient avies ha passat. Nu! quo ancor? Ah, bon! it es solmen un
automobile. Forsan li timore impedi nos discerner li diversi species de
bruida. Tamen realmen to es un automobile. Ti-ci, in facte, difere del
altris. It have sur it un grand cruce rubi simil a ti quel es dessinat
sur li flagga posit sur li trottuore.

No! It halta e on trae ex it un mann cuchat sur un portuore, e ti mann
dormi tot vestit... Quam ha ordonat me li leutenante, yo inclina me
vers li soldate por demandar le su nómine. Il es tot yun. Su visage mal
rasat, ma nett, fa divinar un mann del rure. Il apare me dormient
profundmen, silentiosimen, cuchat sur li dextri látere.

Sin dir alcun parol, li du portuores hat regresset, lassante me sol con
li vulnerate. Alor solmen yo remarca que il es corporale. Yo pensa que
forsan il ha volet far honor a su gradu, monstrar li via, dar li exemple
del corage.

Vermen il dormi bon. Yo es genat dever avigilar le, ma si altri
vulnerates ariva, yo ne posse continuar atender:

-- Eh! Amico, quel es tu nómine?

Null response.

-- Nu oldo! Tu deve dir quel es tu nómine. Alor, on fa bell revas, ma
ili deve finir.

Il continua ne avigilar se.

Subitmen li idé del morte plena mi mente. Li morte! Yo ne hat pensat al
morte. Dulcimen, lentmen, yo aproxima me al yuno e regarda le longmen.
Su visage es seren. Por dir ver, il apare felici. Nullmen il simila un
morto. On vell creder que il subride... que il subride pri li mal pensa
quel ha traversat mi mente: que il vell posser esser mort.

Tamen yo deve constatar it, yo ne vide le respirar. Alor, yo tucha su
manu: completmen frigid. Qualmen il ha esset mortat, ti prim morta quel
yo incontra in ti-ci guerre. Vermen yo vide nequó. Null tracie de
vulneration, null indicie de suffrentie, null sangue.

Forsan que ante metter le sur li portuore su camarades ha nettat le por
que il mey esset interrat tot nett, quam si il vell har morit che il, in
su village de Francia, e ne in ti lontan village nederlandesi u il ha
venit por esser mortat.

Ma yo ne deve obliviar mi labor. Certmen yo ne es ci por reflecter.



U es su medallie sur quel es gravet su nómine? Forsan a su brasse? No!
alor it deve esser a su col, quam on porta it nu.

Cuidosimen yo prende su cap e eleva it por serchar li medallie. Ma
subitmen, yo lassa it: ex li cap, quel esset cav in li altri látere,
involante se, ha surtit un mosca. It ja ha comensat su sordid labor! E
li medallie es u esset li mosca in li cap cav, in li sangue coagulat. E
yo deve capter ti medallie.

It es mi nov labor! Yo es juvelero: til nu mi labor esset crear
ornamentes destinat al vestimentes del bell féminas promesset al yun
mannes de duant annus!

-- Quo tu fa? yo audi. Tornante me, yo vide li leutenante quel interroga
me.

-- Quo tu fa? il repeti.

Yo leva me: -- Il es mort; il es li prim.

-- Tu es tro sensibil. Quo tu vole far ci? It es nequó a far.

-- Yo deve capter... Li medallie quel es in su cap quel es cav in li
altri látere.

-- Ah! Nu! Alor yo va auxiliar te... Prende su cap, lentmen. Atende nu.
Ah! trist vive! Nu, anc su orel es cupat. On posse far intrar li tot
manu in un tal fore. Bon, yo tene li medallie. Reposi su cap. Nu scri:
il nomina se Y, del recrutament de Fontenay. Ah, povri yuno: il es del
classe 1939. Quant sordid afere un guerre! E on comensa solmen. Tu ha
scrit? Bon!

Portuoreros! veni ci! Vu va serchar un botelle in quel tu va metter un
papere con su nómine. Poy, vu va cavar un fosse in quel vu va metter le.
Vu va adjunter li botelle sub su cap. Hasta.

Il esset mi prim mortate.

J. Toublet (Paris)


## Li querelle pri «geresaniĝbezonuloj»

Recentmen un neutral revúe german citat li parol _geresaniĝbezonuloj_,
íncomprensibil traduction Esperanto del german parol
_Rekonvaleszenten_ (in F. _convalescents)_. Ti citation provocat l
indignation del presidente de un german Esperanto-Liga, quel protesta
contra li «falsi» traduction in german (!), nam li expression
corespondent in G. es exactmen _Rekonvaleszenten und
Rekonvaleszentinnen_ (In Interlingue: convalescentos e convalescentas). Dunc,
il scri, li parol esperantic es preferibil al 3 paroles german totalisant 14
síllabes! Habil medie por far acceptar li monstru Esperanto al Germanes.
E un bell exemple de scolastic rasonament! In prim quande on parla pri
convalescentes, pri malades, pri operates, it es evident que ti paroles
colectiv include ambi sexus. It es pedantisme postular li precision del
sexus per li usation de un prefixe ge o ne. To fa solmen li lingue
international plu desfacil por omnes. Ma quo es mult plu important es li
ínexact traduction in Esperanto del parol international «convalescent» per
_re/san/iĝ/bezon/ul/o_, quel logicmen significa *li homes quel besona
resanar se*! Or omni hom *ancor malad* «besona resanar se». Li
parol esperantic traducte dunc in realitá li sense de malad, durante que
convalescentie, secun li signification del lexicos medical, es solmen li
«statu de tis quel surti de maladie».

Ne solmen li parol esperantic es un enigma por li profanes, ma it anc da un
ínexact sense a tis quel efortia analisar it.

_R. Bg._




## Cruce-parol

Solution del Nro 148

Li ganiante es Sr Leopold Eckel de Wien (Austria)

Nov cruce-parol:

Horizontal: 1/ Musica-pezze (por exercida) 5/ Parte del pede o del manu
9/ Fanal-turre 10/ Interjection 11/ Mersiosi 12/ Reson(?) 13/ Egal 15/
Mesura de superficie 16/ Abreviation de cerium 17/ Persecution de judéos
19/ Abreviation de iridium 20/ Plante 21/ Van 23/ Anacorete 25/ Aeratri
córpor 26/ ROman salutation, prega 27/ Deessa venjatori 31/ Sud-american
popul 33/ Grec prefixe 35/ Dir «tu» (passate) 37/ Abreviation de
scandium 38/ Sin charme, ínsipid 40/ Chac-figura 41/ Deessa 42/ Lingue
semitic 44/ Fil 45/ Cité in Mexico 36/ Maladie.

Vertical: 1/ Resultate 2/ Silentiar (presente) 3/ Bove-specie extintet
4/ Preposition 5/ Cane 6/ Papagaye 7/ Ínfrequent 8/ Inflammabil liquide
volatil 10/ Clusura per boscos 13/ Cavalle (y=i) 14/ Atom o atomgruppe
con positiv o negativ carga 17/ Condiment 18/ Ferre-atraent córpor 20/
Poc pesant 22/ Litt hom 24/ Monaco 28/ = 21 horizontal 29/ Secrete 30/
Vilan, sin honore 32/ Tranche 34/ Grand aqua 36/ Deessa del aurora 37/
Lingue del Balcan 39/ Digitigrade 41/ Inmanuar, liverar 43/ Prefixe
duplicatori 44/ Pronómine personal.




## Un prehistoric crímine

In 1948 on decovrit in un caverne proxim Whaley (Derbyshire) li cranie
de un fémina de quel li exámine ha revelat un ritual crímine comettet
ante 35000 annus. Secun Dr Armstrong, li anglesi scientist quel fat ti
decovrition, li fémina vivet ante li ultim epoca del glacie, e esset
probabilmen un sorciera. Ella hat esset decapitat e li cranie esset
plazzat in un specie de cava format de petres grossiermen talliat.



«Li mortation de ti fémina», dit Sr Armstrong, «esset fat secun cert
ritus. Li presentie de un specie de litt coclare fa suposir que li
cerebre esset vacuat e manjat ritualmen». Secun sir Arthur Keith, un del
grand specialistes conosset concernent li paleolitica, li fémina havet
li etá de 50 a 55 annus. Li cranie, ruptet per colpes de lápides secun
to, quo on suposi, ha esset reconstituet con grand patientie, nam on
devet junter su 68 pezzes. Null tracies del córpor ha esset retrovat.






## Celebri picturas -- «Li Sabinas», de David

Li max grand pictor francesi in li epoca de Napoleon, quam noi videt in
Cosm de decembre 1949, esset David. Noi hat lassat le in su
inprisonation durante li Terrore, pictente su propri portrete. Ci-contra
noi da li reproduction de ti famosi portrete, alminu li cap, li parte
central. Felicimen David ne restat long in prison. Su marita, con quel
il tamen ne plu havet relationes, ne cessat demarchar por obtener su
libertá, e ella finalmen successat, malgré li colere del moderat partise
contra li auxiliator de Marat. Emoet de gratitá por su marita, David
decidet ínmortalisar ti feminin salvation, pictente un tema analog a su
propri casu, ma prendet in li antiquitá: li Sabinas fante haltar li
combatte inter lor parentes (fratres e patres) e lor maritos.

(Image: David: autoportrete)

On save que pos har fundat li cité de Roma (quel on vide in li funde del
pictura) Romulus e su soldates desirat féminas por haver descendentes e
plenar lor nov cité. Por obtener alcunas, ili usat li ruse: invitante
lor vicinos li Sabines a un grand festine durante quel ili captet li
Sabinas e maritat les per fortie. Poc annus plu tard li Sabinos ataccat
li Romanes por reprender lor maritas e lor filias e punir li furtores.
Ma li Sabinas self plazzat se con lor litt infantes inter li du armés in
li intention impedir li battallie e provocar li reconciliation.

Just li moment de ti intervention feminin ha selectet David por su
pictura. In li medie Romulus, portant li scude sur quel es sculptet li
image del lupa, prepara se lansar su pica al chef del Sabines, quel
inclina se por evitar li colpe.

Li tot pictura, ad-ultra, es plen de bell atitudes, visibilmen composit
sub li influentie del antiqui sculptura e de su harmoniosi movementes.
Ples vider, por exemple, li marita de Romulus quel, stante inter li du
chefes, extende su brasses por separar li du adversarios. E anc li
fémina, agenuat, quel su litt micri infantes quel li guerre va far
orfanes. E ti olda quel decovri su péctor por ofertar it al vúlneres. E
ti yun Sabina quel eleva su infante por adulciar li Sabinos, su
conciteanos.

Li aparition de ti pictura, hodie un del max bell juveles del grand
muséo del Louvre in Paris, causat un imensi impression al publica del
epoca. It atraet li atention del yun generale Bonaparte, quel, pos su
ascension sur li tron quam imperator, nominat David su *prim pictor*.

Mult annus plu tard, quande li entusiasme por li antiquitá diminuet, on
minu apreciat li nudisme reyent in ti composition e li atitudes aparet
vermen tro teatral. Oo tande ne comprendet pro quo li guerreros de David
oferta nud córpores al colpes de lor ínamicos, ma protecte lor cranie
per enorm cascos. On tande comensat nominar stil «pumpero» omni
picturas ofertant nuditás gesticulant, pro que in li Sabinas, quel hat
dat in prim li max exemple de ti stil, li cardinal figurantes portat
quam sol vestiment un casco simil a ti del pumperos! Li ironie del
pictores respecte necos!




Tamen on deve anc notar li curiosi efecte de ti pictura sur li arte del
teatre: on
posse dir que it ha revolutionat li costumation sur li scenes. Til
David, li actores customat vestir se sempre secun li mode de *lor*
epoca, sin suciar pri li veritá historic.

Talmen on videt alcunes luder li rol de Nero in li costum de Louis XIV.
Pos li «Sabinas» nequel actor audacia consentir ancor tal anacronisme.
Representante scenes del antiquitá, on desde tande reconstitue sempre li
domes e li vestimentes del epoca corespondent. Dunc li Sabinas havet un
influentie capital sur li arte teatral, forsan mem plu grand e plu
durabil quam sur li arte pictural self, quel ha mult evoluet desde
tande.

_Ric Berger_




## Un furette ne posse vicear un electrico

Li sindicatu del electricos de Auckland ha just comensat un bizarri
processu a un companie de electricitá.

Devente posir un cable de 20 m long in un canalette, li companie
aquisitet un furette, al col de quel on ligat li extremitá de un
electric fil. Poy al altri extremitá on plazzat un lépor. Li furette
lansat se sin timore in li canalette e ductet li cable sin impediment al
destination. Nu, li sindicatu atacca li companie pro li sequent motives:
usation de un ovrero ne qualificat; salarie ínsuficent payat a ti
ovrero; usation de un ovrero ne major. In fine li sindicate fa remarcar
que ti procede fat perdir numerosi hores de labor al ovreros sindicat.




## Musica e jazz

Li musica, quam li lingue, traducte li anim de un popul o de un
civilisation temporal o special. In ti sense, li musica ne es tam
universal quam on quelcvez asserte. Li orientales, de queles li formes
sincopat predomina, ne satisfa li beson de harmonie plu flexibil exiget
del genie occidental, e reciprocmen. Cert persones, quel ama li musica
italian, ne posse tolerar li musica german, omni prejudicamentes essent
excludet.

Ergo, it existe tre certmen un direct influentie psichic imputabil al
musica, de quel li resultante traducte se per simpatie e antipatie. Li
frontieras estetic covri quelcvez li frontieras national. Ma nu un nov
conception veni introducter in li musica un cludement ínquietant. Un
cert scola pretende que sol li jazz es un musica autenticmen individual,
per que expresse se e exalta se li sentimentes profund e intim del hom.

Li alternative es: o li jazz es in li statu devenir un *lingue*
international, o, in contrari secun li mesura in quel it va expresser
exactmen li sensationes individual, un idioma o un balbutiation, forsan
ínexpressibil, in omni casu ínintelligibil por li altris. Nam, on deve
remarcar quant íncomunicabil es li anim-status strictmen personal. Por
provar li sensationes e sentimentes del altris, it es necessi vibrar
unisonicmen e, mem talmen, on nequande es cert pri li identitá del
status perceptet.

Si on considera que li jazz ne es un acorde in li unison, ma un
liberation de chascun instrumentist sur un dat tema, on posse timer que
li inspiration individual genite un cert confusion in li general
interpretation.

Li jazz risca devenir un nov turre de Babel.

Si, in altri parte, it posse expresser con un cert aproximation solmen
status primari: vagidas, risiones, singlutas, on distincte mal su valore
de contribution al homan comprension generalisat. Tamen li confession
que li jazz es un musica personal vell dever far bannir it del scenes e
del radio. On ne demanda de omni individues, quel have sentimentes,
producter se in publica! Li grand dolores es mut e li proverbie
recomenda celar se por viver in felicitá. In céteri, null cose es plu
detestabil quam monstrar su sentimentes córam índiferentes. Li individue
have quam deve observar un discretion in ti materie, por ne devenir
importun. *E li jazz have quam caracteristica esser importun, pro que
it es individual*. It trubla nor nerves, it fa nos stupid, quam un
visitator quel, per su risiones e hiccas, vell prender li tot plazza e
vell plenar nor dom per su sentimentalitá deregulat.

Que li jazz mey permisser assortir individues es índiscussibil, ma yo di
precisimen: individues, ne turbes, e li radio es un distration, un
formation o un medie de stupidification por esser usat del turbes.
Forsan it es in ti ultim function que li jazz trova su plazza sur li
antennes? Ma colectivistic landes -- yo pensa al Germania hitleran --
conosse li jazz.

Vi dunc demascat li arme con duplic tranchante.




Lass nos remarcar tande que li jazz es, quam li follie, contagiosi. Li
imposition de un conception purmen subjectiv tende a geniter un reflexe
egalmen subjectiv e un mis-vision del coses e del munde. Or, li jazz,
expressente primari sentimentes sur un ritme
ínrational intrana(?) li turbe instinctiv a sentir sin pensar, e a
sentir finalmen to, quo on suggeste it, per medies apropriat. De to se
deducte que li jazz es un auxiliare del guvernamentes, del
dictaturas... e tra to noi rejunte un forme de individualisme
exacerbat, sub li modalitá del potentie personal: ambition o
megalomanie.

In ti atmosfere de follie, particularimen favorabil al manifestationes
desordinat, noi deve aconosser que nor zelatores del jazz es probabilmen
SCHIZOFRENES, perfectmen ínofensiv, pro que ja isolat in li ivor-turre
de lor ego magnificat.

Yo va tande limitar me a suggester que on mey reunir in un asile bon
gardat ti bruient visionarios, a fin de protecter li individues ne ja
contaminat. On vell vider ulteriormen si li nov lingue specificmen homan
vell har productet ti harmoniosi concordie inter tis quel parla it. Si
ne, null altricos resta a far quam metter les in li constriction-veste.
    Edouard Eliet (Ex li revúe «l'Unique», de Orleans, trad. G.
Aguire, de Paris.)

DECISION SIGNIFICATIV

In li ultim moment noi recive li information que li Europan Conferentie
del Cultura, quel evenit in Lausanne in decembre, ha examinat in su
ultim session, li 12 decembre, li question del «lingue de exchanges»
in Europa. Un resolution hat esset proposit, secun quel es declarat
«lingues europan» anglesi e francesi, it es que «li Europanes es
invitat aprender A e F apu lor lingue matrin». Avan ti proposition mult
oratores comensat proposir lor respectiv lingue matrin, quo provocat
altri ardent competitiones. Ti avigilation de susceptibilitás national
pruvat que it esset ínpossibil contentar omnes e que li max simplic
solution esset li unesim proposition, quel esset finalmen adoptet mersí
al apoy de ... Sr Carlo Schmid, vice-president del Diete de Bonn: Li
preferentie deve esser dat, dit li resolution, a anglesi e francesi pro
*practic rasones*.

Ti resolution es significativ por li future del lingue international
constructet: in li scole naturalistic on save que it existe divergenties
pri li essential base a dar al L.I. Durante que li Interlinguistes opine
prudent restar in un medialitá europan, quel situa se inter anglesi e
francesi precipue, altres postula li *homogenitá sud-romanic*, quel
ducte a un hispan simplificat in li specie de Internacional de Sr Lima
(Cosmoglotta dec. 1949).

Hodie on deve constatar que Interlingue es sur li just via e que un
sistema con aspecte tro *national*, quam ti de Sr Lima, va chocar se
contra li susceptibilitás national del altri popules europan: un lingue
natural? yes, ma ne un sistema *national*. Li lingue natural max
dominant in li munde, anglesi, ne es homogen ma es, in contrari,
composit per 2/3 ex romanic elementes, e per 1/3 ex germanic. Eliminante
omni germanic trates in li L.I. on alontana se del modelle quel li
«Culturat Europanes» continua presentar nos con li aprobation del
altri nationes.

_R. Bg._


## Contenete

- Linguistica
- Unesco e li L.I.
- Nov lingue oficial in India
- Quensel J.: Pictografie e interlingue
- Berger: Li moral rearmament.
- Li querelle pri «geresaniĝbezonuloj».
- Association Proletari Interlinguistic
- Tra li munde.
- Krogstad: Un gazette reforma anglesi.
- Historie.
- Toublet J.: May 1940.
- Celebri picturas: «Li Sabinas», de David.
- Eliet: Musica e jazz.
- Decision significativ.




## Un international convenida in Dania?

In li numeró B de februar 1950, noi va dar detalliat informationes pri
ti projectet reunion de nor dan coidealistes.




## Atention! atention!

Li abonnament a COSMOGLOTTA es annual; it comensa in januar e continua
til revocation scrit del abonnator.

In 1950, noi peti nor letores recrutar adminim UN nov abonnate. Chascun
nov abonnate va reciver 3 ancian cadernes de nor revúe. Nu! chascun al
labor e calid mersí por vor eforties!





Interlingue ne es un nov lingue, nam it es composit ex li international
paroles ja conosset sur li tot terra. Pro to Interlingue es li *max
facil lingue por li majorité del popules*.

Interlingue es difuset per li INTERLINGUE-UNION (Sede: Cheseaux
s/Lausanne Svissia), quel es neutral in religion e in politica, e per li
national societés de propaganda. Li Occidental-Union es directet de un
SENAT, e del CENTRAL OFICIE durante que li ACADEMIE decide pri li
linguistic formes.

Li Interlingue-Institute, Cheseaux s/Lausanne, SVISSIA, responde
ínmediatmen e gratuitmen a omni demandes de information concernent
Interlingue, su scope, su grammatica e su vocabularium, e coresponde in
francesi, german, anglesi, italian, hispan, Esperanto, Ido, Interlingue.

Ples adherer al INTERLINGUE-UNION!

ACTIV MEMBRE  Annual contribution: a) sviss Fr. 8 -- con abonnament a
Cosmoglotta; b) sviss Fr. 14.— con duplic abonnament (3 exempl.): c)
sviss Fr. 20.— abonnament de propaganda (5 exemplares).

PROTECTORI MEMBRE    Annual contribution: Adminim sviss Fr. 10.— (recive
li simplic abonnament)

MECEN MEMBRE    Annual contribution: sviss Fr. 50.—, recive secun desir
1-5 duplic abonnamentes.

PERPETUI MEMBRE: Unic subvention de sviss Fr. 500.—, recive secun
desir 1-2 duplic abonnamentes.

Ples demandar li carte de adhesion del: Interlingue-Union, Cheseaux
s/Lausanne, Svissia

NON-MEMBRES: Abonnament.... sviss Fr. 8.—

COSMOGLOTTA

ANGLIA: Britannic Interlingue Association, 423 Foots Cray Road, LONDON
S.E. 9

AUSTRIA: L. Eckel, Henslerstr. 3/5, WIEN III/40 (Pch. Wien 194.992).

AUSTRALIA: R. Bradfield, VAUGHAN via Castlemaine (Victoria).

BELGIA: Interlingue-Institute, CHESEAUX s/Lausanne, Svissia (Pch.
Bruxelles-Brussel 340455).

CUBA: Bonneval e Fuentes, Arguelles 204, CIENFUEGOS.

DANIA: Interlingue-Institute, CHESEAUX s/Lausanne, Svissia (pch.
Köbenhavn 26972).

FINNLAND: A.Z. Ramstedt, 47 B Mannerheimvägen, HELSINKI.

FRANCIA: L-M. de Guesnet, 83, RUe Rochechouart, PARIS 9 (pch. Paris
26437).

ITALIA: Dr. F. Mascanzoni, 27 Via Calefati, BARI.

NEDERLAND: A. Koning, Vrijburlaan 32, OVERVE (Pch. 105272).

NORVEGIA: A. Engen, Oestre Ring 22. STAVANGER.

RUMANIA: Aurel Eschenasy, 35 cal. Càràrasi, BUCURESTI.

SVEDIA: Sved Interlingue Federation, Box 171, STOCKHOLM (pch. Stockholm
70315).

SVEDIA: Interlingue-Institute, CHESEAUX s/Lausanne, Svissia (pch.
Stockholm 74395).

SVISSIA e altri landes: Interlingue-Institute, CHESEAUX s/Lausanne (pch.
II 1969).

TCHECOSLOVACIA: J.A. Kajš, Jiraskova 41, BRNO

U.S.A.: Dr. Arthur Wormser, 474 Kent Road, RIVERSIDE (Illinois).



Printería: Arts graphiques Schüler S.A., Bienne, Svissia

Editor responsabil: Fred. Lagnel, Cheseaux s/Lausanne, Svissia


# Cosmoglotta A 152 (mar 1950)

CENTRAL ORGANE de INTERLINGUE (OCCIDENTAL)

EDITION A    Nro 152    Marte 1950


## Pidgin-English

In ti universe quel es China, on parla 24 lingues e dialectes principal,
sin contar un triantene de local idiomas.

Li Chineses queles save un poc scrir usa circa 200 basic ideogrammas, ma
li litterates usa currentmen 3000 e quelcvez li duplic de les. Por un
Europano obligat viver quelc annus in China, it ne vell esser possibil
aprender profundmen li chinesi e iniciar se a un scritura de quel, mem
in li universitás o li monasteres, nequi posse glorificar se conosser
omni ideogrammas e lor multiplic significationes. Sur li costas de
Canton a Shanghai, li Blancos e li Yelbes comprende se con li auxilie
del pidgin-english, specie de «argot» format de quelc centenes de
paroles anglesi, francesi e portugalesi acomodat al «sauce» chinesi.
On save que li Chineses ne posse pronunciar li «r», quel ne existe in
lor lingue. Ili remplazza it per li «l».

Ti «argot» probabilmen creat per li marineros in lor relationes con li
«coolies» posse expresser li pluparte del coses necessi al dial vive.
Su litteratura es contenet in quin o six volumes, du o tri brochurettes
e un cantarium.

Un «globe-trotter» zurichesi, sr. H. Grieshaber, autor de un libre de
viage, quel vell dever esser traductet in francesi desde long témpor, ha
consacrat quelc saporós págines al pidgin-english. Pidgin es li
deformation chinesi del parol business (aferes). Li vocabularium es max
picturesc. Vi quelc exemples: savee, saver, comprender, conossentie --
no-savee, ignorar, ne comprender -- savee-box, li cap --
small-piece-savee-box, litt cap, poc inteligentie, stulteríe, walkee --
vader, moviment, viagear -- one-piece -- un, un vez -- cando -- yes,
no-cando -- no, belongey -- apartener, posseder -- me belongey Switzerland
-- yo es Sviss -- side -- plazza, loc, látere, top-side -- ad supra,
bottom-side -- infra, China side -- in China, sing-song -- musica,
spectacul, sing-song-house -- teatre, sing-song-girl -- cantatora,
comediana, sing-song-box -- piano, numpa-one (de anglesi number one) --
exchellent, de prim classe, top-side-rickshaw -- avian, chop-chop --
rapidmen, Heaven-pidgin -- li religion (li afere del ciel),
Heaven-pidgin-man -- li prestre, li missionario, Heaven-pidgin-top-man --
li Bon Deo.

Cert, li relationes inter firmas comercial ne fa se in pidgin-english e
mult Chineses save perfectmen un o pluri lingues europan.

A propó, on raporte un amusant anecdote. Un viagero american, invitat a
dinear per un notabile chinesi, credet necessi usar li pidgin-english de
quel il havet quelc notiones. Su gaste, sin monstrar li minim
astonament, sequet le in ti via. Pos chascun manjage, nor Americano
exclamat: «Good soupee! ... Good Fishee! ...», e efortiat se
babillar in pidgin.

Ye li fine del repaste, li Chinese levat se e pronunciat in alocution in
un anglesi ínpeccabil. Poy, il tornat se vers su gaste e questionat sat
maliciosimen: «Good speechee? ...»

(Trad. ex francesi de F.L.)



****

ATENTION! -- Li present numeró de Cosmoglotta es solmen scientic,
linguistic e litterari. Li CRONICA pri li movement de Interlingue, li
labor de nor gruppes de propaganda apari in li edition B, publicat in li
mensus februar, may, august, novembre.

****




## Politica e lingue international

Til hodíe li politica ha felicimen ludet null rol in li historie del
Lingue international. In nor long carriera interlinguistic noi apen
memora har constatat alcun litt provas argumentar per politic o
nationalistic rasones in ti dominia. Circum 1907, por exemple, un autor
francesi assertet que li successe de Esperanto esset «li producte del
alliantie franco-russ»! Plu tard, in 1914-1918, durante li explosion de
odie inter Germania e Francia un jurnalist publicat que «Ido esset un
complotte de Germania por detronar francesi de su rol de lingue
diplomatic», e li pruva de ti acusation on trovat in li facte «que li
promotor de Ido esset li scientist german Wilhelm Ostwald»! Ti
jurnalist ne savet que li autor de Ido esset un eminent francesi
filosof, Louis Couturat, apoyat de un autentic francesi marquese! Ido
esset mem tam poc de orígine german que Ostwald, trovante it tro
francesi, parturit strax poy un sistema «Weltdeutsch», plu conform al
nationalisme german.


### Preciosi neutralitá politic

Si li interlinguistes diverge pri li max bon sistema, ili posse consolar
se constatante que alminu ili ne es dividet per tendenties
nationalistic. Li politica felicimen ne ja venenat li interlinguistica.
On vide por exemple hodíe Germanes faruchimen antijudeic e anti-polonesi
considerar quam un deo li autor de Esperanto, quel esset judeo-polonese!
E on vide li sam nationalistic Germanes, tam fier pri li superioritá de
lor rasse e de lor conciteanes, desdignar li labores de lor autentic
concive Edgar *von* Wahl, durante que lor confratres austrian jetta
apen un regarde de compate a lor concive Julius Lott, li autor de
Mundolingue, ti Lott quel es venerat in altri landes quam genial
precursor!

Ti preciosi neutralitá politic sembla hodíe regretabilmen damageat de
alcun interlinguistes, quel conforma lor convictiones interlinguistic a
un ideologie politic. It es necessi informar nor letores pri li casu
tipic de un de nor adherentes, o plu exactmen ex-adherentes, Sr Gilbert
de Paris, pri quel noi tacet til hodíe. Ma, pro que ti transfugiente
publica in «Heroldo de Esperanto» (16 februar 1950) un declaration
contra Interlingue e li «naturalistaj sistemoj» in general, it es nor
deve responder publicmen a su argumentes.

In 1948, Sr G. hat decidet retornar a Esperanto, ma tamen acceptat esser
candidate al Senat del Occidental-Union, quo permisse le publicar, sub
su signatura in Heroldo de Esperanto, li titul «Ekssenatano de
Occidental-Union». Pri li moral aspecte de ti procede noi lassa nor
letores judicar. It es ver que, vidente ti signatura con omni titules,
li letores de Heroldo va finalmen percepter que Interlingue ne es solmen
un «projecte sur li papere», quam on fa creder it a ili, ma un
movement con un Senat directent un Union con membres e revúes.


### Li rasones de un transfugiente

In su articul de Heroldo, Sr Gilbert vole pruvar que Esperanto es plu
simplic, in li formation de su paroles, quam Interlingue, precipue por
li popules ne-occidental: russ, chinesi, indian, etc., de quel li fate
es por le un veritabil obsession, quam por Sr Decormis (vide Cosmoglotta,
april 1949). Por ili il vole un lingue *max schematic*, con un minimum
de radicas, quam Esperanto. E il comensa citar exemples comparativ. Il
di: «Esperanto economisa per su derivate kuracisto li radica *medico*
adoptet in Interlingue».




Tre jolli ti argument, ma noi crede saver que in Esperanto existe apu li
radica kurac/i
li altri radica medicin/o! Ti-ci, in Intl, es derivat *regularimen* (e
ne solmen etimologicmen, quam Sr G. vole far it creder) de medico per li
sufixe -in. Dunc un Chinese, o un Tibetan, por queles Sr. G. ha changeat
su convictiones, va plu facilmen comprender li conexion e li derivation
in Interlingue: medic/o, medic/al, medic/ar, medic/in/a, quam tis de Esperanto:
kurac/ist/o, kurac/i, kurac/a, medicin/o!

Li teorie secun quel li derivation de Esperanto es plu simplic quam ti de
Esperanto es refutat per li titul self del articul de Sr G.: «pri
naturalistaj sistemoj». Qualmen li radica *natur* in Esperanto posse dar
li derivate natur/al/ist/a quande li afixe -al ne existe in ti lingue?
In realitá *naturalista* es in Esperanto un *duesim* e superflú radica
apu *natur*. Per un demonstration pri li *simplicitá* del structura
de Esperanto li titul es vermen drollimen selectet.

Li reste del demonstration es de sam valore. Il di, por exemple, por
condamnar Interlingue, que it have 5 sufixes por li adjectives: mar-in,
interim-ari, hero-ic, soci-al, problem-atic, durante que Esperanto have
mar-a, provizor-a (quam si provisori es li sam quam interimari!),
hero-a, soci-a (yes, ma Esperanto devet poy adopter nov radicas: social/ist,
social/ism!), dub-a (Esque *dubitativ* es li sam quam
*problematic*?)

Usante li sam argumentation noi vell posser dir que Esperanto es un
lingue tre *complicat* por li non-Europanes, pro que in it -u
significa un pronómine (kiu), un imperative (venu), un numerale (unu),
un conjuntion (cxu)!!! Li líttere -i have anc plur significationes in
Esperanto, queles fa ti lingue ínapt por li cerebres del povri Chineses o
savages del insules polinesian: it posse significar successivmen un
infinitive (vidi), un pronómine personal (mi), un preposition (pri), un
adverbie (cxi), un numerale (tri). To es íntolerabil in un L.I. bon
pensat e noi espera que li Esperantistes ne va obstinar plu long in tal
erras!


### U de Beaufront Reapari

Poy naturalmen Sr. G. veni al famós exemples a queles li Esperantistes acroca
se desde 60 annus, desde que de Beaufront ha inventet les por imposir ti
tedant acusative, quel il poy combattet con energie durante li 25 ultim
annus de su vive! Esque, di Sr G., «Yo trovat li vin bon» significa
«Mi trovis la vinon bona» au «bonan». In Interlingue noi distinte sin
alcun desfacilitá ti nuancies per li du expressiones: «Yo trovat bon li
vin» e «Yo trovat li bon vin». E ti solution es íncomparabilmen plu
elegant quam li íntolerabil balaste del acusative obligatori, tam
desfacil a usar que un Esperantist devet composir un brochura de 60
págines por explicar su functionament a su «samideanoj», e que Sr. G.
self plazza it inter li «defectes a supresser in Esperanto». (Ples
vider in sequent)

Sr G. anc cita: «Esque "`yo have pane e butre fresc`" (In Interlingue on di:
frisc!) significa "`Mi havas panon kaj buteron freŝan aŭ freŝajn"`». Or
li expression incriminat es exactmen li sam in francesi, quel, desde
secules, es usat quam lingue diplomatic just pro su claritá! Li 40
milliones de francesi parlantes quel, chascun die, manja «du beurre et
du pain frais», qualmen ili dunc fa por evitar catastrofic
miscomprenses in lor litt dejuné? Sr. G., quel es francesi, dunc ne plu
posse viver sin chineseríes de ti specie!


### Politica es li ver cause




Examinante li miserabil argumentes «scientic», quel Sr. G. presenta
nos por explicar su retorne a Esperanto, exhortante li «sinceraj
okcidentalistoj» far quam il, noi ne es *dupat*. Plu bon por il es
confesser strax que su *convictiones* linguistic es in realitá
convictiones *politic*, e li letores de Heroldo fa se ilusiones
credente que li vise-punctu de Sr. G. es vermen conditional del
experientie interlinguistic. LI pruva jace in li
lettre quel Sr. G. inviat nos apen ante un annu, por anunciar nos su
adhesion a Esperanto. In ti lettre il concludet per li sequent frase (in
francesi):

____
Il faut par conséquent respecter l'esprit dans lequel Zamenhof a
conçu son Esperanto, en éliminent les défauts réels (accord de
l'adjectif, mots arbitraires et sans doute l'accusatif obligatoire).
____

Ma apu ti 3 cardinal e *real* defectes quel il vole corecter in Esperanto,
it sembla nos que li quelc erras de vocabules quel il crede har decelat
in Interlingue (e quel in realitá es postulat del internationalitá),
deveni *derisori*. Si li conversion de Sr. G. es solmen motivat per li
defectes de Interlingue, noi expecta con ínpatientie li realisation del
reformes quel il va introducter in Esperanto: Supression del acorda del
adjectives, del arbitrari paroles e «sin dubitá» del obligatori
acusative.

Nu! Al labor, Senior Gilbert, si vu vole que noi crede vor
explicationes. It es ver que Sr. G. ne admisse plu ti parol in li L.I. e
prefere Esperanto «klarigo», ne pensante que sovente «explicationes» ne
es clar, e que in consequentie klarigo ne traducte li sense exact del
international «explication».

E noi va vider esque nor confratre Heroldo va esser tam prompt publicar
vor reforme de Esperanto quam vor articul de februar!

In realitá Sr. G., quam militante comunistic, considera li L.I. quam
essent ante omnicos un instrument por li lucte del classes social. In su
lettres de 1948 il scrit me ancor: «Occidental es un regression
vis-a-vis Esperanto, nam it favorisa li occidental popules... e ti
bestie savagi: li fashisme (sic!). Si li hemisfere occidental deve
unquande dominar e colonisar li tot munde, tande mey viver
Occidental... Li ortografie etimologic francesi quel esset fat per e
por un minorité de homes, de explotatores (sic) per li classe feudal.
Deman un grand masse de homes, venient del ovrerité, va usar li L.I. e
va postular un utensil rational, logic...»

Ti citationes, prendet inter multis, monstra que Sr. G. considera li
lingues national quam un reste del feudalitá, quel deve desaparir mersí
al action del ovreros quel besona un lingue logic e rational! It es
exact que li ovreros besona ancor plu mult quam li erudites un «idioma
facil a aprender e a usar», ma Interlingue, quel es basat, plu quam
Esperanto, sur li *paroles international* conosset partú, es just li lingue
max facil a aprender quel ili besona.

Esperanto ne es plu quam Interlingue li lingue del ovreros. Noi have in
nor ranges anc propagandistes de levul, e ante poc témpor alcun
Esperantistes de ti partise adheret a Int. just pro rasones contrari a
tis de Sr. G.: pro que Esperanto, *pos usation*, aparet les quam tro
desfacil al ovreros, precipue pro li 3 defectes quel Sr. G. self signala
in supra!

Certmen li lingue francesi es plen de complicationes heredat del latin,
ma it ne depende de nos changear ti facte historic, e regretabilmen Sr.
G., quam noi self, va continuar dever usar nor comun lingue francesi con
omni su defectes!

Concernent li problema del L.I., noi pensa que it es plu bon soluer it
éxter omni considerationes politic, quel changea vermen tro sovente. Por
exemple, in 1946 Sr. G. scrit me «que li Occidental-movement deve
fusionar con IALA», e du annus plu tard il declarat que IALA es solmen
un «vaste rigolade» (un vast joca). De u ti curiosi change de
opiniones? Del simplic facte que inter témpor il hat lansat in li
politica activ, e to explica omnicos: li linguistica es por nequo in ti
afere.

_Ric Berger_




## Li jurnales in li munde

Con 1781 diales e un total tirage de 52 300 000 exemplares, USA possede
li recorde por li difusion del jurnales. URSS veni in duesim range con
31 milliones de exemplares e Anglia es li 3-esim con 29 270 000
exemplares difuset chascun die.

Li annuarium publicat del buró del statistica del O.N.U. signala que
Anglia es in unesim range por li difusion proportionalmen al númere de
habitantes, con 600 exemplares por 1000 persones. It es sequet de
Luxemburg (455 per 100), de Australia (425 per 1000), de Svedia (405),
de USA (357). Li ultim range es ocupat de India (5) detra China (10).

In Francia (Algeria exceptet) li Annuarium indica, in januar 1949, 153
diales con un tirage global de 11 640 000 exemplares, quo coresponde a
280 exemplares por 1000 habitantes. In Canada existe 95 jurnales con
3226000 exemplares, it es 250 por 1000. Por Italia ili es 105 milliones
(109 por 1000); por Svissia 117 diales con 1 637 000 exemplares (355 por
1000).

Li proportion del analfabetes (tis quel ne posse leer o scrir) es
distribuet talmen in li munde: Africa 98%, India 92%, Brasil 70%,
Argentinia 13%, USA 1,5% por li blanc population e 16 por li nigri
population, Italia 27%, Hispania 46%, URSS 20%.

Li númere del libres anteriori al annu 1500 e conosset actualmen ne
preterpassa li centene. Presc omni ti libres es pezzes de museos e un
triantene de ti rar libres trova se in li biblioteca del congresse in
Washington.

Un libre sin li minim erra tipografic o grammatical es tre rar. Li ovre
max proxim al perfection, in ti egarde, es li Bible, mersí a su
multiplic reprintationes.

Li max *grand jurnale* del munde apari in anglesi e nómina se
Illuminated Quadryphe Constellation. Su formate es 2,5 m por li altore e
1,8 m por li largore. It contene 8 págines de 13 columnes in chascun. TI
extraordinari grandore es compensat per li facte que it apari solmen
omni 100 annus e 1950 es just li annu de su seculari publication. Ples
dunc hastar inviar vor abonnament, nam li sequent numeró va aparir
solmen in 2050.

Li recorde del micritá apartene a Little Standard de Torquay, anc in
Anglia. Ti jurnale have solmen 75 mm in altore e 60 mm in largore. Un
sol mann sufice por su redaction, su impression e su expedition.




## Un sagio

Socrate, grand filosof del antiquitá, developat ante omnicos li morale,
li parte max negliget del filosofie grec. Li austeritá de su vive ne fat
le savagi, in contrari, nam il esset tre injoyant in li societé,
precipue in li repastes. Ma necos posset alterar li tranquilitá de su
anim. Hante recivet un guancie-batte, il contentat se per rider, diente:
it es regretabil ne saver quande on deve armar se con un helm.

Xantippe, su fémina, hante vomit contra le, in un violent accesse de
colere, li max atroci injuries, jettat a su cap un potte de sordid aqua.
Il solmen ridet pri to, diente: Un pluvie esset necessi, pos un tam
grand tónnere.




## Li determination del dates de Pasca

Quam on save, li Eclesia celebra Pasca li unesim soledí quel seque li
plenilunie del equinoctie vernal (21 Marte).

Li famosi regul de Gauss permisse calcular ti date por omni annus sin
exception. It es passabilmen complicat, ma si noi restricte nor
ambitiones al periode 1900-2199, noi posse simplificar li calcul til
transformar it in un lude por infantes.

Vi ti regul quel permisse calcular in minu quam un minute li date Pascal
por quelcunc annu inter 1900 e 2199.


### A. Noi comensa per determinar li date del plenilunie Pascal

1. Divider li annu considerat per 19 e notar li reste, quel noi va
nominar r.

2. Electer inter li 3 ciffres 23, 35 e 45 ti quel adjuntet al reste r,
producte un summa divisibil per 3.

3. Subtraer li reste r del ciffre electet e indicat li diferentie per li
líttere x.

Li die x de Marte coresponde al plenilunie. Si it es superiori a 31, li
plenilunie eveni in April e it es necessi subtraer 31 de x por obtener
li die de April. Si un contrarie it es inferiori a 31, li die x de Marte
es plenilunie, ma pro que it es anteriori al equinoctie vernal, noi deve
adjunter 30 dies. Li plenilunie Pascal eveni dunc li x+30 Marte o x-1
April.

Nota: Si quam resultate del operation 3 noi obtene quam date del
plenilunie vernal li 18 o 19 April, ti du ciffres deve esser reductet a
17 e 18 April respectivmen.


### B. Determination del date de Pasca

1. Prender li du ultim ciffres del annu considerat

2. Divider li númere representat per ti du ciffres per 28 e indicar li
reste del division per li líttere R.

3. Adjunter a R li quotiente integral de R dividet per 4 e indicar li
totale per R'.

4. Determinar quel númere it es necessi adjunter a R' por obtener un
númere divisibil per 7. Indicar ti númere per y.

Li die y de April coresponde a:

SATURDÍ, si li annu considerat es includet in li present secul.

VENERDÍ, si li annu considerat es inter 2000 e 2099,

MERCURDÍ, si li annu considerat es inter 2100 e 2199.

Hante determinat li die y de April, it es facil calcular li date del
Soledí quel seque li plenilunie vernal.


### Exemples



Determinar li date de Pasca de 1950.

r = reste de 1950:19 = 12

Ex li tri númeres 25, 35 e 45 noi electe 45 quel, adjuntet a 12 producte
un summa divisibil per 3.

x = 45-12 = 33. Ti númere es superiori a 31. Noi dunc subtrae 31 de 33 e
recive li date 2 April por li plenilunie Pascal.

R = reste del du ultim ciffres del annu, i.e. 50 dividet per 28 = 22.

Li quotiente integral de 22:4 = 5.

R' = 22+5 = 27; li unesim multiple de 7 pos 27 es 28

Diferentie de 28-27 = 1



Dunc li 1-m April es un saturdí e li proxim soledí quel seque li
plenilunie Pascal (2 April) es li 9 April. Dunc in 1950 Pasca eveni li 9
April.

Altri exemple: Pasca del annu 1943

r = 5; 25+5 producte un multiple de 3; x = 25-5 = 20.

i 20 Marte es plenilunie, ma it ne es plenilunie Pascal, pro que it es
anteriori al 21 Marte. Adjuntente 30 dies al 20 Marte, noi obtene 19
April. to es un del du casus de exception indicat in supra: li
plenilunie eveni dunc ne li 19, ma li 18 april.

R = reste de 43:28 = 15. Li quotiente integral de 15:4 = 3.

R' = 15+3 = 18; li prim multiple de 7 pos 18 es 21.

y = 21-18 = 3.

Dunc li 3 April es un saturdí e anc li 10 e li 17 April. Li die 18 April
corespondent al plenilunie Pascal es un soledí e Pasca evenit dunc li
soledí sequent, a saver li 25 April.



On conclude ex li regul citat que durant li periode 1900-2199 li festa
Pascal nequande posse evenir li 22 Marte (quel es li maxim tost date
possibil). A Pasca evenient li 22 Marte vell coresponder li plenilunie
de 21 Marte. Or 21 essente divisibil per 3, noi obtene it per subtraer r
de 45. Ma r es obligatorimen inferiori a 19, nam it es un reste del
division per 19. Si noi subtrae de 45 un númere inferiori a 19, li
diferentie va sempre esser superiori a 26. Nequande it es 21.

Li plenilunie posse evenir li 22 Marte. To eveni quande r = 13, dunc in
1913, 1932, 1951... De tis-ci li saturdí eveni li 22 Marte solmen in
1913, 2008 e 2160. Dunc, durant li periode 1900-2199, Pasca posse evenir
li 23 Marte solmen in li 3 annus supra citat. In omni altri annus, li
date Pascal es posteriori al 23 Marte.

A.M.

(Secun SCHOLA ET VITA XI 1-2)





Li númere del plantes es tam prodigiosi que por posser identificar les
it esset necessi crear classificationes. Li unesim provas es debit a
Andreo Cesalpino quel distribuet 840 species vegetal in 15 classes.
Durante li XVII-esim secul, numerosi provas de classification esset fat
in Anglia, per Morrison (1600) e John Ray (1682, 1693), in Francia de
Tournefort (1694). Ma in li XVIII-esim secul, li númere del decovrit
plantes hat augmentat in maniere tant ínquietant que li question del
nomenclatura retrovat su tot acutitá. LINNE (Svedia) esset li legislator
de it e il imposit du nómines a chascun plante: un nómine de *génere*
e un nómine de specie; ti ultim essent un qualificative. In 1735 il
publicat su *Sexual Metode*, fundat sur li studie del flor e
principalmen sur li examination del stámine.

-- Si li homes vell esser plu inteligent on vell evitar mult divorcies.

-- E anc mult maritages!

-- Yo ha terribilmen misviat: Yo dit a un senior que yo trovat li
dom-mastra risibil... e ti senior con un cap de idiot esset su
marito...

-- Ah! vu vole parlar pri mi patre?




## Li flaute del servo

Li victoriós expedition del tribe Holgan, pos conquestar li valley del
Laganes, lassat it in ocupation de un cohorte de guerreros. Li chef
prepósito, un nóbil Holgan, ordonat far erecter un forteresse por tener
li Laganes in submission.

Victet, li Laganes interrat lor armes e obedit. «Hasta!», li prepósito
mui, e knutes clacca. Dorses curva se súper spades e palles; brasses
brandisse martelles e picas, fracte petres e porta lápides queles altri
manus assembla, cernat de ocules hostil, arcos tendet, fleches e lanses
pret.

Levi esset li gladie in li manus de Ambor, yun capitan Lagan; ma li
spade renite e pesa. Il morde su labies audiente li prepósitos muir,
inclina se in honta quande ili sta proxim e, si ili ne regarda, su punie
serra se in dolorós ínpotentie.

Trans li campe de battallie su marita Mayana, con li féminas, colecte li
sangue del mannes mortat e sub dur ordon mixte il al mortre preparat por
ligar di lápides.

Ascende li mures del castell; in véspere, su agulliatri turres inpala li
sole sanguant. Li forteresse finit, li Laganes es retromisset a lor
agres: un ters de lor recolte quam tribut al dómino, festinant in su
castelle con li vin del collines, li carne de lor boves.

Pace retorna. Minu sovente li guerreros Holgan surti por patrular li
país; capes Lagan releva se. Esperantie venta tra li valley e susurranta
li foliage. Manus queles labore li suol in li sole, exterra lor armes in
tenebre nocturn. «Li Holgan dormi súper glass; lass nos mortar le...»

Ma quande ili ariva avan li castelle, trahition ha cludet li portas e
postat sur li mures li Holgan arceros. Mult Laganes cade mem ante que
surti li Holgan espaderos. Con anxie, Mayana observa de lontan: torches
ilúmina li blond bucles de Ambor. Su spade scintilla e frappa a-dextre,
a-levul, til que it fracte se, deflectet contra li petres del mur.

In li demane, judicament cruel del tirann ofendet: al patibul li
survivent rebellos; lor féminas va spectar li execution. Sur li scafote,
Ambor canta li himne Lagan til que li corde strangula it in su gurgul.
Mayana serra su manus, suplicante que Deo mey dar fortie a ella e a su
futur infante.

Li Laganos ínnocent del rebellion on tonde -- li stigma del servos.
Mayana, trenante se omni matines al agres, leva su ocules a macabri
árbores sin folies u marci su amato con su companes. Ma un de ili ha
desaparit. Ni prestro, ni himnes acompaniat les a lor ultim refugie, ma
li cordie de Mayana tranquilla se; ella save u reposa li osses de su
heróe.

Mayana parturi un púer quel cresce in povritá e misere por devenir
pastero. Con habil fingres li yunetto cise flautes e aprende luder.

Pianmen, con timore, ella raconta le pri su patre, in caut paroles,
malgré su cordie battent, por ne avigilar in il van sentimentes de
rebellion. Ella mantene se lontan del villageses tondet.

Un matin il conprende un spade. «Pro quo li spade?» Mayana questiona.
«Por fossar», il di renitentmen. «Ma tu labor es gardar li agnes».
«Un mann dit me fossar». «Quel mann?» Mayana questiona con
presentimentes terrent.



«Il stat sub li grand querco u tu plora quande noi passa it. Il parlat
me con tendresse e dit me fossar». Mayana treme: «Qual...». «Il
havet long blond bucles,» Asper di calmmen, «e esset tre pallid. Il
tenet un fractet espade e dit me fossar; subitmen il desaparit». Mayana
cessa questionar. «Yo ea con te...». Ma ili ne incontra li mann sub
li querc quel Mayana conosse tam bon...

Ella save quo Asper va trovar, e time vider it. Qualmen celar li
trovallia del Holganes? Ma Asper adporta a hem solmen un osse, e Mayana
divine que it es li restage del brasse quel tam sovente jacet
caressantmen circum su epoles e quel brandisset li gladie in li luce del
torches. Ella tace e specta: Asper cise, fora e poli un flaute.

Quande il comensa luder, Mayana clude su ocules e reva til que il
interrupte e di: «Matre, quam bell tu es...». Ella reaperte li
ocules, regarda le con sucie, e trae le a su cordie: «Promesse me,
filio, plu nequande luder sur ti flaute...»

De témpor a témpor Asper nu ea con li musicos del village por luder sur
su flautes lignin. Audiente que li Laganes have musica, li dómino
Holgan, podagrat e iritabil, despita in su castelle: «Yo va amemorar
les...!»

Ariva li trist anniversarie: deci-du annus ha passat desde li conqueste.
Ordon es dat al tondet paisanes paradar in li place avan li castelle;
ili atende til que li Chef Prepósito a far un discurse. Interim li
musicos lude por far passar li témpor de atendida.

IL fa les atender til li crepuscul. Quande li sole sanguant impala se
sur li turres, li musicos, fatigat, cessa luder. Asper exprende su
flaute ossin. LI popul sta silentiós. LI avios ha cuchat se. Perdit e
solitari in li blu-gris aere li melodie del flaute ossin ascende in li
spacie avan li obscur castell. In li silentie it planea, equilibrat
súper li valley quam un falcon.

Un brise leva se, passa li grand querco e pussa li melodie vers li
castelle, jetta it contra li turres e mures. E li canzon del flaute
ossin frappa al mures, e tra li lápides frissona li voluptós relaxation
de reconossentie. Mem li guerreros Holgan sta fascinat.

«Regarda,» cria Mayana, «li castelle sangua...»

Ex li fissuras inter li lápides gutta tenui files de rubi sangue, sangue
del mort heróes Lagan. It conflue a un riverette e sinua se a-bass li
verdura, vers li querco, u it desapari in li suol por lavar li osses del
fratres pendet.

Li canzon de Asper cresce e fa resonar li castelle. Li lápides vibra,
índecidet ca resister, ca abandonar se al melodie quel palpa, persuade e
tira por far les mover e dansar, li povri mut pezzes de petre quel manus
Lagan ha postat inter se e lor tirannes.

Li Chef Preósito sede in embarass e torment, íncapabil decider o acter.
Confusmen agitat, il ne posse dar un ordon, ni pensar, ni parlar; su
cape burdona.

Asper flauta e flauta. Su canzon implora li lápides e parla a ili:
«Osse a petre, fratre a fratre, vibra con me, dansa con me», e li
pezzes de petre geme, e treme, e move: li turres rui e cade tra li
tegment, aplastante li opressores; li mures vibrant disrupte e li
lápides plumpmen piruetta tra li aere til que ili trova repose sur li
terre Lagan.

Yo ha videt li ruines, e audit in infantie li legende de Asper e su
flaute. Qui, historicmen, esset ti tribes rival, Holganes e Laganes,
hodíe nequí memora. MA to poc importa, nam ucunc tirannes opresse
servos, ta ili es, in gris antiquitá o in sanguós presente.

Original legende de Ilmari Federn (London)




## Li plantes sensibil

Li botanicos ocupa se, desde quelc annus, in observar cert
manifestationes misterios del vive del plantes. Ili crede posser
deducter, ex minucios experienties, que li plantes have un natura
psichic, quam li homes e li animales. It apare que li plantes possede
anc un intern sensibilitá e li scientistes opine mem que ili senti
inclinationes e repulsiones, amore e odie. Vi quelc exemples bon
constatat:

Li pomes e li spincrusberes vive in excellent harmonie. Pomieros e
spincrusberieros developa se tam plu bon que ili es plu proxim.

Li jardineros ha anc remarcat que li specie nominat nigri crusher ama
mult li vicinitá del prunieros. Li fresber have un predilection por li
locos plantat de coniferes. TO es ver ne solmen por li savagi fresber ma
por su sestra silvatri, li fresber de jardine, quel emisse un aroma
specialmen delicat si coniferes cresce proxim it. Li atrationes
manifesta se ne solmen inter plantes, ma anc del plante al hom. Li
urtica, por exemple, cresce solmen in li locos habitat del hom. Quande
li hom penetra sur un nov terren, il es bentost sequet del urtica, quel
desaparit de omni terrenes abandonat del hom.

It existe, in contrari, árbores, precipue in montanias, quel ne posse
suportar alcun vicinitá, e quel vive normalmen solmen isolat. Quande
resinos arbustes ha plugat per li radicas, durante nu long témpor, un
terren, li natura del suol modifica se: it deveni specialmen favorabil
al crescentie del rododendrones. Ma pro que it es un plante
extraordinarimen vivaci, fecund e exigent, it invade poc a poc un grand
spacie e trae del suol tam mult materie nutritiv que su vicines, li
arbustes resinós, a quel ri rododendron debi su vive, ne tarda perir,
essente privat de nutritura.


## Li crete por nigri planca

Antey, li scol-mastres recivet blocs de brut crete quel ili ruptet in
fragmentes plu o minu gross e destinat a scrir. Li dur lápides o
fragmentes de silex contenet in pezzes de crete mettet rapidmen li nigri
plancas exter usation.

It es in 1835, in Waltham in U.S.A. que aparit li unesim baston de
crete. Tre restrictet in comensa, ti industrie del crete-bastones
extendet se continualmen. Max sovente li prim materie es li alabastre de
Italia.

Por li sanitá del scoleros on sercha obtener un crete causant tam poc
quam possibil alcun polve. Pro to li crete deve esser pesant e cader
rapidmen. On obtene ti specie de crete departente del calc anglesi o
francesi del circumité de Calais. Ti crete es lavat por desembarassar it
de su ínpuritás, poy on lassa it deposir se in li funde de grand cuves.

LI colorat cretes es solmen un varietá obtenet mixtente intimmen blanc
calce, o colorat tales, o terras con cire. Ti-ci forma un adhesive e
retene fragmentes de color contra li surfacie sur quel on frotta it.




## Orígine del angelus

Omni civilisates conosse ti prega nominat talmen pro que it comensa per
li latin parol angelus (= ángel, in Interlingue). Per extension ti parol
designa anc li sonada del cloches quel indica al fideles li hora del
prega. Li fomós pictura de Millet, representant du paisanes pregant in
un agre avan un eclesia, ha popularisat ti tema.

Ma, quo es minu conosset es li orígine de ti prega.

Desde li antiquitá un gigantesc comete terret li homanité per su
aparition, revenient omni 75 annus. Sur un del fragmentes del celebri
tapisseríe de Bayeux portant li date de 1066, on vide li rey Harold
detornant con horrore su regarde de un capillut astre, justmen ti pri
quel noi parla. In facte, li historianes del Medievie atribue al malin
aparition de ti comete li tragic destine de Anglia, victet in Hastings,
e invadet del Normandes de Guillaume li Conquestator. Li reyessa
Matilde, marita de Guillaume, brodat, ella self, sur li tapisseríe de
Bayeux, un scene al glorie del comete quel decidet li victorie. Egalmen
on crede que li sam comete permisset, in 1455, al Turcs prender
Constantinopol, e metter li cristanité in dangere. Tande, por combatter
su malin e funest influentie, li papa Calixte III instituet li prega del
Angelus con sonada del cloches.

Plu tard, in li 17-esim secul, un yun anglesi astronom, Halley, esset
cargat, ja in li etá de 20 annus, sejornar in li insul de St Helena
durante 18 mensus, por inspecter li austral ciel. Ti il decovrit, in
1676, 350 austral stelles e observat li passage de Mercurio e Venus sur
li sole. Il devenit professor de geometrie in Oxford e publicat studies
valorós pri li rapiditá del son, li termometre, li ventes, etc.

Ma su triumfe esset li comete, li famosi comete, orígine del Angelus. In
1705, 54 annus in antey, il anunciat su ariva por li comensa de 1759. Li
21 januar 1759, 17 pos li morte de Halley, circum 6 horas in vésper, li
francesi astronom Messier, quel sin conviction serchat li comete
anunciat in li ciel de Paris, criat, subitmen stupefat: «La voilà» (=
Vi it!). On dat a it li nómine de Halley por honorar li memorie del
grand anglesi astronom. It revenit ancor plur vezes, omni 75 annus, e li
subsignate memora har videt it in 1910 de Lausanne, extendent su
magnific caude tra li ciel. Su proxim aparition va evenir in 1985.
Forsan alcunes de nor letores va vider it, nam resta ancor solmen 35
annus a atender.

_R. Bg._


## Utilitá del vigore

Un employate de un fabrica de glacie artificial de Los Angeles, in
California, debi su vive a su promptitá de spíritu! e a su vigore
musculari!

Un véspere, per ínatention, on cludet le in un del cavas in quel li
glacie es in-magasinat. Il ne ignorat que durante li nocte li
temperatura de ti loc abassat se a un nivelle íntolerabil por li
organisme. De un altri parte il ne posset fortiar li portas e ne alarmar
li vigilatores del fabrica.

Pos reflection, il comprendet que il devet ante omnicos evitar li
ínmobilitá, e il comensat transportar pesant blocs de glacie de un angul
al altri del cave. Durante li tot nocte il laborat ínfatigabilmen til
mem transpirar. Il hat devenit completmen exhaustet, ma tamen esset
ancor vivent quande, ye 5 horas del matine, un sub-mastre apertet li
porta del cava, aportante talmen un fine a ti desesperat combatte del
mann contra li morte.




## Un lingue grand-asiatic

In 1942 quande Japan extendet su domination sur li max grand parte de
oriental Asia, li jurnales japanese studiat li question esque un lingue
«comun» posse esser comprendet e parlat del majorité del habitantes
del «Grand Asia oriental». Contrarimen a to, quo on vell creder, li
Japaneses opinet que lor lingue, in su forme actual, esset tro desfacil
por luder ti rol de lingue comun. Li jurnale Asahi proposit simplificar
li grammatica japanese e introducter un alfabete o li scritura síllabic
japanesi vice li signes existent, ma it self aconosset que li popules
del oriental Asia, essente acustomat a lingues simplic, ne es preparat a
ti desfacil aprentisage..

On vide que li Japaneses, malgré lor tendentie al hegemonie ne fat se
ilusiones pri li rol de lor lingue. On posse regretar que ne omni
nationes monstra tal sagesse. Ante poc témpor un de nor colaboratores de
Tchecoslovacia proposit a su guvernament studiar li question del L.I.
por eventual introduction in su land. Li response esset que russ es just
li lingue international quel Tchecoslovacia besona. Or on di que russ es
un lingue tre desfacil...


## Li ciffres

Li numeration marca sovente li gradu de civilisation de un popul.

Por exemple li Baccairis, tribe vicin del Amazona, possede solmen 6
ciffres, de 1 a 6, e es íncapabil calcular plu ultra. Li Botocudes, anc
in Sud-America, distincte solmen li *un* e li *mult*, e pos li unitá
have solmen un sol término por omni númeres.

Li lingues indo-germanic es plu bon furnit. Li ciffres 1 a 1000 es
familiari a omnes; tamen mult témpor esset necessi por far intrar in
usation li grand ciffres. In li XVI-esim secul, li celebri calculator
Adam Riese ignorat ancor li témino *million*, quel il viceat del
formul 1000 vez 1000.  Li exact scienties, precipue li astronomie, ha
mult contribuet a expander li usation del grand ciffres. Un popul del
antiquitá ha tamen manifestat tre tost remarcabil aptitás por ti forme
de imagination quel preside al representation del númeres. Ja in li
témpor de Buddha, li habitantes de Hindustan usat quelc númeres, quel
ancor hodie apare nos fantastic. Populari legendes parlat pri reyes
possedent 1000 billiones de diamantes, o battallies a quel participat
10000 sextilliones de simies!


## Li lingues del congresses

Li sequent information esset difuset in Europa ante poc mensus. It pruva
que, in li congresses international, francesi e anglesi continua esser
max usat, e ti facte deve esser egardat in li construction de un lingue
auxiliari. Avan ci constatation li base e aspecte hispan quel alcunes
vole dar al L.I. alontana ti-ci del realitás de hodie.

It acte se pri li 3-esim congresse international de toponimie, li
scientie quel studia li orígine del nómines geografic. Noi prende ti
exemple inter multes pro que it es completmen neutral politicmen, e que
li congresse, de caractere scientic, reunit participantes de divers
landes. No! in ti congresse, quel evenit in 1949 in Bruxelles, quar
lingues esset oficialmen admisset: francesi, anglesi, german e italian.
Tamen, practicmen, ex 110 comunicationes al congresse, 84, it es plu
quam li 3/4, esset redactet in francesi, quel esset usat ne solmen del
Franceses, ma del Belges, Hispanes, Hispano-Americanes, Portugueses,
Rumanianes, Balcanicos, Hungareses, plur Nordicos e mem -- por esser plu
bon comprendet de un international auditorie -- de quelc Italianes.






## Celebri picturas -- «Li meduse», de Gericault

Li visitatores, quel penetra, in li National Museo del Louvre de Paris,
in li sala consacrat al romantic pictura, halta impressionat avan un
grand toale representant naufrageates sur un planca-flottuore perdit sur
un vast mare. To es li famós «Radeau de la Méduse» del francesi pictor
Géricault, un cardinal ovre del XIX-esim secul.

Li historie dramatic ne es imaginari ma historic. In 1816 li nave «La
Méduse» departet de Francia, transportante 400 persones. Comandat de un
nobilo, Duroy de Chaumreix quel passat su témpor in festas pos har
confidet li direction a un íncapabile, li nave chocat se a un riff, in
facie del costa african. Malgré omni leges de honor, li capitano saltat
quam prim in li barcas, e circa 150 persones, quel ne posset intrar in
ili, devet constructer rapidmen un planca-flottuore. Ti-ci devet esser
traet del barcas, ma pro que it genat li avansa, li corde esset cupat e
li flottuore esset abandonat presc sin nutrimentes.

Tande horribil scenes de savageríe evenit sur ti litt spacie de
suplicie. Morientes esset jettat al squales, e mem cadavres esset manjat
de afamates ebrie, nam on hat prendet con se alcohol, ma ne aqua! Pos 12
dies de sufrenties restat solmen 15 superviventes, quel esset recoliet
de un nave, «Argus».




Li hontós conduida de Chaumareix excitat li general indignation in
Francia e un yun pictor ancor ínconosset, Géricault, anc indignat del
circumstanties del drama, reconstituet
li scene sur un toale hodie celebri, e quel esset exposit in li annual
«Salon» de 1819.

Géricault composit su pictura con un constant sucie de autenticitá. Un
del 15 superviventes hat descrit al pictor li circumstanties exact del
drama e mem fat un modelle del planca-flottuore. Por posser dar un exact
impression de realitá, Géricault fat aportar, de un hospitale, cadavres
quel il pictet in su ateliere til que li putrification obligat le
cessar.

Li pictor, quam on vide, ha selectet li moment quande li naufrageates
percepte in li lontanie, li salvatori nave, li Argus. On vide li
morientes agitar se, erecter se, e mem un negro, ascendet sur un tonne,
agita un linage por atraer li atention del nave. In li unesim plan, quar
cadavres es demí-merset in li aqua. Un patre tene su filio mort sur su
genús e regarda sin vider, ínsensibil a to, quo eveni detra le.

Li coloration self del pictura adjunte un impression penibil: partú
colores lugubri e grisi. Concernent li composition, it es picturalmen
ínreprochabil: Géricault ha adoptet li composition piramidal, de quel li
sómmite es li negro. In levul, li piramide repeti se per li gruppe del
patre con su filio.

Malgré su alt qualitás, li pictura esset acceptat del criticos del epoca
con índiferentie, li sol simpatie venit del publica, quel videt in ti
pictura un specie de protestation contra li íncuidositá del guvernament,
quel confidet su naves a íncapabiles. Ti índiferentie del alt societé
esset causat del guste reyent in ti epoca, guste favorisant precipue li
pictura neo-antiqui, ti quel on qualificat plu tard quam essent
«pumpero» (Vide Cosmoglotta januar 1950). Or Géricault inaugurat un pictura
tot diferent, li pictura romantic. Il esset li unesim pictor romantic,
quam Chateaubriand esset li unesim scritor romantic. Li pictura romantic
durat til li medie del XIX secul.

Li «Planca-flottuore del Meduse» restat desdignat in li atelier del
pictor. Un comprator ofertat 1500 Fr por posser cupar it in litt pezzes
e vendir les quam «capes de studie». Felicimen un amico de Géricault,
Dedreux-Dorcy comprat li pictura por 6000 Fr, summa considerabil in ti
epoca. Li comprator exposit li pictura in London u li successe esset
tant eclatant que li precie esset payat por li sol intradas del
visitatores. It es ver que li Angleses ha sempre monstrat por li marin
vive un exceptional interesse; de to li profund impression causat a ili
del tema del pictura.

Géricault morit tre yun, poc témpor pos ti exposition, del cade de un
cavalle, in plen glorie.

_Ric Berger_


## Epitaf

Un fabrica de funerari monumentes american recivet comanda por un
magnific mausolé. Li yun vidua quel hat inviat ti lettre, petit que mey
esser inscrit in li marmor ti frase expressent su profund dolore: «Mi
desespera es tam grand que yo ne posse suportar it».

Alcun semanes passat. Li monument esset presc finit quande li firma
recivet un nov lettre del atristat vidua: «Ples far un litt
modification al epitaf. Ples corecter talmen: "`Mi desespera es tam
grand que yo ne posse suportar it, essente sol`".»




## Contenete

- Pidgin-English.
- Berger: Politica e lingue international.
- Li Meduse de Gericault.
- Federn I: Li flaute del Servo.
- Anonim: Li jurnales in li munde.
- Li determination del date de Pasca.
- Li plantes es sensibil.
- Orígine del Angelus.
- Un lingue Grand-asiatic




# Cosmoglotta A 153 (apr 1950)

ORGANE CENTRAL DEL LINGUE INTERNATIONAL

INTERLINGUE

Nro 153

APRIL 1950


## Nove auxilia

Noi recivet de sr Dr G. Morin, in Villefranche sur Mer (Francie) li
projecte, sur 8 págines, de un nov lingue international: «Nove
Auxilia». Sr Morin apoya se sur li lingues natural, quel il sembla bon
conosser, ma su projecte, precipue in li grammatica, regretabilmen
sembla apen meditat. Sempre li sam ilusion: on crede que it sufice
compilar vocabules e regules ex li lingues natural por «far» un lingue
international! Li interlinguistica es un *scientie*, in quel on posse
decider solmen pos long e patient reserchas, e ancor on nequande es
secur «tener» li bon solution. Li opinion, e ancor minu li decision de
un autor, *ne sufice* por soluer un desfacilitá, contrarimen a un
crede tro expandet che li profanes.

Ja ante 3 annus, Sr Morin hat publicat un unesim projecte AUXILIA, de
quel li vocabularium, il self confesse it, «postulat» ameliorationes.
Pos to il imaginat ti nov lingue Nove Auxilia per combination de su
Auxilia con li projecte de IALA, «quel es inspirat de Occidental»! Ti
ultim declaration monstra que Sr Morin ne es bon informat, nam IALA
inspirat se solmen del *lingues natural*. Li concordantie inter su
labores e tis de de Wahl pruva solmen que li bon metode ducte al sam
resultate.

Nove Auxilia apare nos quam un L.I. simil al centene de altri variantes
naturalistic aparit desde 30 annus. Tamen Sr Morin departet de un
excellent principie: «Chascun parol deve esser considerat con li
totalité de su derivationes. Li derivationes per adjuntion de afixes
deve esser regulari.»

Regretabilmen li autor self impedi li aplication de ti principie per li
introduction de impedimentes quel il crede índispensabil, e quel es sin
importantie *practicmen*. Ma to il ne posse saver pro que justmen il
*ne practicat* un sistema naturalistic til hodie.

Por exemple il adopte li german parol erde vice terra por «plu bon
marcar li diferentie con li radica de terribil e terror». In 20 annus
de practica presc omnidial de Interlingue con diversi popules noi
personalmen nequande constatat un sol casu de confusion inter ti du
radicas, nam de terr/er on deriva terr/ore, terr/or/ist, terr/ibil,
terr/ibil/itá, derivates quel, on vide it, nequande conflicte con terra.
Dunc li argument vale necos. Ad-plu erde es solmen german durante que
terra es international e retrova se in terracotta, parol índispensabil
in un vocabularium international.

Sr. Morin anc adoptet G. baute, de quel on ne posse derivar
construct/ion, construct/iv, construct/or, etc. It es ínutil posir li
excellent principie citat in supra si on ne aplica it pro li unesim
pretexte sin valore.

Li ortografie de Nove Auxilia anc presenta strangitás ínadmissibil, por
satisfar li volapükic principie hodie abandonat: un líttere, un son. Ti
regul ducte Sr Morin dar al líttere c li son k, e il adopte c con li
valore ch, de quo resulta un abundantie fatigant de ch-sones, ancor plu
genant quam in Esperanto. On pronuncia li sufixes -ic, -ition, -acion,
etc. secun li maniere Auvernian in Francia: comich, elastich,
decorachion, etc. Ti resultate ne hante escapat al autor, ti-ci
recomanda usar vice -ion li altri sufixe -ing o -mente. Ma, tande,
proquo ne admisser li du sones de c, quel es natural al popules
civilisat, si ti tre litt complication impedi complicationes mult plu
important in li derivation? In facte on ne deve obliviar que it existe
plur milles de derivates international per -ic, -ation, quel es deformat
in audition per li ortografie de Sr Morin. Inter du ínconvenienties on
deve sempre selecter li minu important.

_Ric Berger_


## Cronica

INTERLINGUE NE ES UN SIMPLIC PROJECTE... IT EXISTE...


### Gazettes e bulletines redactet in Interlingue

- COSMOGLOTTA, central oficial revúe, Cheseaux s/ Lausanne, Svissia
- INFORMATOR, revúe del Association por International Servicie, (al
  sam adresse)
- VOCE DE PRAHA, Bulletine del tchec movement, Praha
- SVED INTERLINGUIST, Stockholm
- INTERLINGUISTIC NOVAS, organe del Interlinguistes de Francia, Paris
- INTERNATIONAL MEMORANDUM, Liverpool, Britannia
- CIVE DEL MUNDE, St Gallen, Svissia
- JURNALE SCOLARI INTERNATIONAL, redactet de infantes in Interlingue
- BULLETINE PEDAGOGIC INTERNATIONAL, redactet in Interlingue
- SÚPER LI FRONTIERAS, organe del ovreros interlinguistic

(Li ultim tre per J. Roux, instructor COULON, 2 Sèvres, Francia)


### Gazettes con regulari rubrica in e por Interlingue

- VIE LIBRE, naturalistic mensuale, Avignon, Francia
- REVUE INTERNATIONALE DE STENOGRAPHIE, Biel, Svissia
- AETNE POST, filatelic revúe, Catania, Italia
- EUROPA, organe del Europan Union, Basel, Svissia


### Representantes oficial in li sequent landes

Algeria, Austria,
Australia, Britannia, Cuba, Danmark, Finnland, Francia, Germania,
Hispania, Italia, Nederland, Norvegia, Rumania, Svedia, Svissia,
Tchecoslovacia, U.S.A.






### Bulletine pedagogic international




Li nro 3 contene plur articules pri
medies e aparates por multiplicar textus. Pro to it interessa
propagandistes de nor movement. It es recivibil contra 1 response-cupon con
specimen de Interlinguistic Novas e jurnale scolari international.
Proxim articules: Metode de letura global per printation scolari. Metode
natural de letura. LI fichiere scolari. Explotation del textus líber.
Tabelle del calcul por resolution automatic de cert tipes de problemas.
Excerpte del Curriere del Unesco. Materiale scolari: aparates de
multiplication de textus (seque). Aparate por monstrar movementes del
terra (Explication del sesones). Fil-cupator viceant sega por decupar,
etc.




### Jurnale scolari international







Vi quo instructores francesi va presentar vos. Noi atende li
colaboration de altri colegos ex altri landes. Ples inviar omni
articules a Sr Bjorkman, Korva, Kuivakangas (Svedia).

JURNALE SCOLARI INTERNATIONAL. Su aparition ha esset procrastinat pro
manca de textus de landes ne-francesi. Noi finalmen recivet tales ex
Tchecoslovacia, Dania, Germania. Regretabilmen nullcos ex Svedia in ti
nro. Noi peti nor colegos incoragear lor scoleros scrir racontas por li
J.S.I., si li scolastic labor ne da interessant textus.





Interlinguistes, ples docer Interlingue a vor infantes. Noi aporta les
li necessi literatura por preparar li future de nor movement. J. Roux,
Coulon (Deux-Sèvres) Francia




### On scri nos de Dania




[quote, "S. Donholt, instructor de lingues"]
____
Yo opine que li change del nómine de nor lingue es un felici eveniment.
Occidental esset un nómine ne plu bon quam Esperanto, Ido, Novial, etc.
Ma Interlingue di a omnes con un poc lingual conossentie li necessi:
*lingue* por usation *inter* li popules quande li national lingues
ne sufice. It have anc un plu bon son quam Occidental. Talmen it va
esser plu facil propagar it con ti nómine. INTERLINGUE es quam un
fanfare.
____

Li diale danesi «Fyns Venstreblad» continua li publication de
articules pri Interlingue in su págine de infantes. Un prov-textu esset
traductet in dan de plur infantes, e li redaction trovat que ili fat li
traduction sin erras. Un puella scrit: «It es amusant constatar que on
posse comprender mult in Interlingue sin studie anteriori, quo es
ínpossibil in Esperanto.»

In li linguistic revúe «Vort nordiske Modersmal» (Nor nordic lingue
matrin) un letor insertet un articul in quel il recomanda li aplication
del nordic lingues inter Scandinavianes e de Esperanto in li relation con
altri popules. Li redaction promesset publicar nor response in quel noi
regreta trovar in un linguistic revúe un recomandation de Esperanto, e ad-plu
noi cita li enunciation de prof. Sauvageot. Ad-ultra li redaction scri
nos: «Noi anc considera Esperanto plu un religion quam un lingue.»


## Conferentie international ajornat



Pro divers circumstanties, li retardat publication in Cosmoglotta, li ancor
existent impedimentes por líber comunicationes international, etc., noi
es fortiat ajornar li projectet Interlingue-conferentie international
por 1950. Noi cordialmen mersia omni coidealistes quel incorageat nos
per lor lettres, e noi peti les e omni activistes unir se con nos in li
labor por realisar un conferentie international in 1951. It ne acte se
pri un pompos congress con grand bruida, ma noi es convictet pri li
necessitá de un convenida international in quel noi posse tractar li
actual aferes del Interlingue-movement e crear ligamentes de amicitá.
Noi ne insiste pri Dania quam loc del reunion, si un altri land va
monstrar se plu oportun. Nu on have un tot annu por sparniar li moné
necessi por un participation. Dunc, coidealistes, comensa ja nu li
preparationes. H.P. Frodelund, Odense







Li revúe ITALIA ILLUSTRATA, de Roma, just publica un grand articul pri
nor movement con li sequent conclusion quel noi cita in li textu
original in italian:

____

A noi interessa la risoluzione del problema e presto. A noi interessa
che tutti sappiano che dopo tanto e tanto travaglio di studiosi, si é
giunti ad una ottima svolta per simile soluzione: esiste -- ed è ottima a
parer nostro -- la «lingua internazionale OCCIDENTAL» che si chiama
ufficialmente «INTERLINGUE». Essa non è altro che una felice soluzione
della tanto ricercata lingua ausiliaria; essa è una lingue
internazionale naturale: v'è dell'italiano, del francese, dello
spagnolo, dell'inglese; nessuna parola v'è inventata o deformata.

Insomma l'Interlingue è immediatamente comprensibile in tutti i luoghi
civili, senza chiave nè dizionari. Già molte case di commercio l'usano.

L'INTERLINGUE è facile perchè si basa su questi principi: massima
internazionalità, predominanza delle lingue occidentali, uso
dell'alfabeto latino (essendo la maggior parte delle parole
internazionali d'origine latina), accentuazione naturale, nessuna
finale obbligatoria, desinenza del plurale in «S» (il segno alfabetico
più internazionale).

Poniamoci dunque all'opera apprendendo e diffondendo tale lingua, il
vero mezzo per la comprensione tra i popoli del mondo e per la base
fondamentale degli «Stati Uniti d'Europa», opera di vera pace.

L'ITALIA ILLUSTRATA, IL DIRETTORE
____




## Li finales eufonic

Circa 15 annus ante nu, li redactor de Cosmoglotta startat, sur li
express petida de Sr. De Wahl, li experiment de un «nov ortografie
simplificat». It esset favorabilmen acceptat de un parte del
adherentes, ma tis qui esset acustomat al «orthographie etymologic»
considerat li «reforme» quam un regretabil regresse. Li max recent
experiment perductet in Cosmoglotta, a saver li usa del finale -e por li
adjectives, causat un simil reaction che cert letores. Li surprise es
comprensibil, ma in realitá it ne acte se ci pri un «reforme» del
lingue pro preferenties personal del redactor. Li nov experiment ne
escarta se plu mult quam li anteyan del fundamental regules edictet del
autor de Occidental.

Li facte que, secun li grammaticas, li finale -i es reservat al
adjectives ne significa que li adjectives deve obligatorimen prender ti
finale e null altri. Ili posse anc reciver li finale -e quel es, secun
De Wahl, li *general* finale eufonic «usabil partú u it ne fa
miscomprenses». Li usa de ti finale «por distinter li paroles simil,
precipue che substantives por diferentiar les de adjectives» representa
solmen un del divers possibilitás de practic aplication. Ma it ne es li
sol. In su articul «Adjectivic finale -i» (Cosmoglotta 59, pag. 70) De Wahl
explicitmen autorisat li usation del finale -e anc por li adjectives. Si
il ne expressmen abolit li finale -i in favore de -e, il támen consiliat
«ne abusar it, pro que it es foren a nor lingues». To monstra adminim
que il ne considerat ti finale quam un solution ideal.

Tis qui -- possibilmen misductet per li íncorect formulation del regules
pri li finales nuanciant in li «Leitfaden» de Janotta (pag. 21) --
esset tentat til nu considerar li finale -e quam exclusivmen reservat al
substantives, mey reviser lor opinion in li lúmine del explicationes dat
in supra.

Li reserve de De Wahl pri li oportunitá de -i quam finale specificmen
adjectivic es significativ. It monstra li scrupules del autor del lingue
e on posse tande vermen questionar se, pro quo il ne proposit li
abolition total de ti finale in favore del finale -e. It ne es
ínrasonabil suposir que il mantenet it in prevision del futur, nam ante
30 annus it esset ancor desfacil divinar in quel direction li L.I. vat
evoluer. Li exemple de NOVIAL monstra que mem in 1928 li conceptiones
Esperanto-idistic pri li rol del finales grammatical esset ancor tre vivid.
Jespersen usat li adjectivic finale -i in maniere mult plu metodic quam
De Wahl. Mersí al elastic formulation del regul pri li general finale
-e, li via restat líber por un futur evolution del lingue in quelcunc
del du possibil directiones: sive mantention de un cert schematisme,
sive accentuation del general tendentie vers plu grand naturalitá.




Mem si ti suposition ne coresponde in omni punctus al realitá, noi hodíe
támen recolta li fructes del libertá quel De Wahl concedet nos in li
usation del finale -e. In su articul de Cosmoglotta B 104 Sr. Frödelung pictet
li viceation de -i per -e quam un concession a IALA. Ti interpretation
de nor experiment ne es exact. Noi ne ha startat alquel negociationes
con IALA e si on considera li usation extensiv del finale -e quam
concession, it posse solmen esser un concession al general tendentie
vers plu grand naturalitá quel manifesta se hodíe in li movement
interlinguistic in general e ne solmen che IALA. Li abandon del finale
-i posse esser util o ínutil,
bon o mal, ma it es tal índependentmen del opinion particulari de IALA.
Nor opinion es que it es bon.

Naturalmen, cert coidealistes va haver un poc pena adaptar se al nov
statu del coses. Ma it convene examinar esque ili ne simplicmen es
victimes de un long acustomation. Li custome es, quam monstra Esperanto e
Ido, un grand obstacul sur li via del progresse. Si it monstra se que li
neutral publica prefere in facte li plu natural finale -e, esque tande
li criticantes ne va esser pret reviser lor opinion?

In realitá, si cert letores ha perceptet un change in li presentation
del textus in Cosmoglotta, it ne es debit al viceation del -i final per
-e, ma al plu extensiv usa del finale -e *in general*, ne solmen por
li adjectives. Por pruvar to, yo ha usat in ti articul li finale
adjectivic -e solmen ta u li concernet paroles esset antey sistematicmen
scrit con -i, i.e. in paroles u li adjuntion de un finale vocalic es un
fonetic necessitá. On constata que it existe practicmen null diferentie
inter li present textu e li textus publicat in Cosmoglotta ante li guerre. Li
criticantes es dunc il veritá simplicmen li victimes de un «optic
ilusion». To quo frappa les, es li plu grand frequentie del finale -e
in general, ma ne li viceation de -i per -e, de quel li real efectes es
practicmen ínperceptibil.

Yo vell mem posser far li prova contrari. *Si* yo vell har usat li
finales vocalic in maniere plu extensiv, esque tande li criticantes vell
vermen har preferet li formes «corecti, docti, laxi, perplexi,
perversi, profundi, richi etc.» al formes «corecte, docte, laxe,
perplexe, perverse, profunde, riche etc.»?

Yo es personalmen partisane de un plu liberal usation del finales
vocalic pro eufonie. Ti necessitá es plu fortmen sentit del romanes quam
del germanes e it ya anc ne es un hasarde que li sistemas de L.I. queles
brillia per un sistematic supression del finales vocalic e per un
radical acurtation del paroles (Pan-Kel, Idiom Neutral, Unial etc.) es
li ovres de germanes. E it es representantes del gruppe Wien queles, in
nor propri ranges, inaugurat li principie del «brachyglottism».

It es tre possibil que ne omni letores partiprende mi opinion pri li
desirabilitá de un plu alt gradu de eufonie in Interlingue. Ma alor alor
li discussion torna circum li question del finale -i de quel li
abolition, quam monstra li present textu, totalmen ne changea li
caractere de nor lingue.

Yo adjunte que li Academie de Interlingue ocupa se hodíe just pri ti
question de eufonie e li experiment perductet del redaction de
Cosmoglotta va furnir un preciós materiale por su final decision.

_Ric Berger_




## Anglesi humor

Contra li porta de un depositoria de munitiones:

-- Si vu absolutmen besona fumar, ples ne genar vos. Quande vu va har
fumat, ples surtir tra li apertura quel va esser fat automaticmen in li
tegment.

Inter amicas.

-- Ella es exasperant con su pedicurator. Ella ne posse aperter li bocca
sin parlar pri le!

-- To es comprensibil. It es li sol mann quel ella havet jamá ye su
pedes!




## Li lingue Occitan

Quam on ja constatat, li lingue natural max proxim de
Interlingue-Occidental es sin dúbite *li lingue occitan*, sovente
nominat ínproprimen *provensal*, quel have un tro strett sense.
Occitan es parlat in li sud de Francia (Provense, Daufinia, Auvernia,
Languedoc, Gasconia, Limusinia e Perigord). Li catalan e dialectes
aparentat (Baleares, Valencia) constitue un gruppe occitan, diferentiat
precipue pro circumstanties historic.

Occitan ha esset, durante li XII e XIIIim secules un cultur-lingue
conosset e utilisat in li tot Occident. It ha dat in li epoca modern un
ne-negligibil litteratura (Mistral, Aubanel, d'Arbaud, Perborc(?),
CAmelat, etc., e conosse ho-témpor un veritabil renovation.

(Image: Mistral, li max famosi autor in Occitan)

Ja ante li guerre, Jean Jaurès proposit li occitan quam base del lingues
extran (Frances, Italian, Esperanto, Portugales, Rumanian, Catalan) Li Occitan es parlat de ott
milliones de Franceses. Li institute del studies Occitan organisa cursus
per corespondentie. It possede un magnific litteratura e es in plen
renascentie.

Per su fonetica traditional e li flexibilitá de su sintaxe, Occitan es
in li base del studies roman. It semblat nos interessant dar ci un
tabelle tre simplificat del derivation occitan. Noi neglige li afixes
scientic, simil a tis conosset de omni lingues europan, ma noi insiste
pri li derivation populari quel presenta un grand claritá e tamen
abundant ressurses. Noi da al paroles occitan lor ortografie classic tal
quam it ha esset restituet al lingue, del filolog Louis Alibert e li
Institute «d'Estudis Occitans».

1/ SUFFIXES

INTER. -- A. Substantives e adjectives.

-BIL -- -able, -ible, -ivol. Ex. agradable, agradivol = agreabil,
ausible = audibil

-ADE -- -ada, -ida, -uda, substantives verbal abstract: alenada, halada

-ADA -- -ada, Tenguda, tenida. Ti sufixe combina se con altri sufixes
por dar -airada...-atada, -assada, -issada, -ussada.

-AT-OR, -IT-OR, -OR -- -ador, -edor, -idor, nómines de agentes e
adjectives verbal (sense activ o passiv). Feminin -adoira, -edoira,
-idoira. Pescador: piscator. Avenidor: quel deve evenir. Vesedor:
visibil, o quel deve vider.

-ERO: -aire, -eire: pescaire, piscator, vendeire, vendero

-URA: -adura, -idura: ponhedura: picatura, floridura: floreation

-AL: -al: pairal, paternal. Adjuntet a substantives, ti sufixe da
nómines de instrumentes e de locos.

-MENT: -ament, -ement, -iment.: cridamente, criament; movement,
movement, rugiment.

-AN: -an, -ana. Quelc nómines de locos, adjectives indicant li orígine.

-ENT-IE, -ANT-IE: -ança, -ença: deliurança, liberation, partença,
departe.

-ARD: -ard: bastard, bastard; panard, claudicant

-ERÍE, -ERÍA: -eria: cavaleria, cavalleríe

-ISSIM: -à-, -assa: balàs, grand e bell; negràs: tre nigri, nigrissim.

-ASTRE: -astre, -astra: pairastre, patrastre; sorrastra, stepsestra

-ERÍA: -at, -eda, plantation de árbores: castanet, castaniera



-ESIM: -én, -éno, sufixe ordinal, cinguén, quinesim

-ESE: -és, -esa, indica li nationalitá, li land, li país

-ETTE: -et, -ete, -ot, -ota: belet, belot, micri e bell, jolli. Anc -ón,
-ona

-IE: -ia, borgesià, borgesie

-ÓS: -ós, -osa: amarós, amorosi

-ITA: -tat: beutat, bellitá

-URA: -ura, substantives abstract, cordure, sutura

-UT: -ut, -uda: brancut, branchut

B. Verbes

-AR: -ar, airar, alhar, -olar, -enar, etc. Servi a formar verbes con li
adjectives o substantives sin apreciabil nuancies de sense.

-EAR: -ejar: verdejar, verdear, frequentativ

-ETTAR: -otar: diminutiv, vivotar, vivettar

2/ PREFIXES

CONTRA-: contra-, oposition. Contrasagel: contrasignatura

AVAN-, -ANTE: davant, sense de «avan»: davantgarda, avangarda

DE-, DES-, DIS-: sense de separation, negation e reversion: desfisar,
defiar

IN-: en-, sense de «in», embalsemar, inbalsamar

INTER-: entre-, indica un action mi-realisat o li reciprocitá:
entremesclar: intermixter

FOR: fora, for-, sense de «éxter»: forabandir, bannir; forviar,
forviar

MIS-: mes-, depreciativ, mescordi, desacorde

NON-: non-, negativ, nonrès, nihil

ALTRA: otra-, sense de «trans», «preter»: otrapassar, ultrapassar

PER-: per-, sense de «tra», e «completmen»: percaç, forchassar,
pertocar, tuchar profundmen

RE-: re-, res-, repetition, retorna, reaction: rebombir, resaltar

SUB-: sos-, sos-, sense de sub, infra: sostener, subtener

SUR-, SUPER-: subre-, sobre-, superlativ: subrebel, superbell, bellissim

TRANS-, TRA-: tras-, tre-: trestombar, cader tre, cader preter.

Omni ti prefixes posse combinar se: desapariar: des-a-pari-ar;
desosterror (de-sos-terrar), exhumar.

Articul scrit specialmen de Sr. Lafont por Cosmoglotta, e traductet in
Interlingue de Sr Roux, (Coulon)

Robert Lafont, prof. in Paris


## A sequer



P/PO = R + B S/SO + C M/NO + B V/VA + A N/NA

To ne es un nov formul por fabricar atom-bombes o altri nov armes
secret, ni un nov medicament contra li cáncer e ni un recepte de cocine
in li forme de un chimic formul. It es li oficialmen decretat formul
secun quel li francesi sepultores deve calcular li precie de sepulturas
in cités con plu quam 20000 habitantes. Paul Raynaud, quel publicat li
formul quam demonstration del burocratic complication e formalisme,
revelat, que por exemple M fractet per NO significa li diferent
variantes del precie por forrage del cavalles quel tira li furgon
funebre. «In Byzant li homes unquande ruptet lor cap pri li génere del
ángeles», remarcat li francesi expresidente del ministerie, «To esset
alminu un poc plu picant.»

Ex «Die Presse», Wien, junio 1949




## Ration e fortuna

_Raconta populari tchec_

Unquande li Fortune incontrat li Ration sur un litt ponte. «Da me li
via», dit li Fortuna. Li ration tande esset ancor sin experientie, e it
respondet: «Pro quo yo deve dar te li via? Tu ne es ja plu bon quam
yo.»

«Ti es plu bon», respondet li Fortuna, «qui save plu mult far. Esque
tu vide ti rural filio, qui pluga in li agres? Ples intrar in le; e si
il con te va prosperar plu bon quam con me, yo va chascun vez dar te li
via, quandecunc e ucunc noi incontra unaltru». Li Ration consentit pri
to e intrat strax in li cap del plugator. Strax quande li plugator vide
que il have li Ration in su cap, il comensat rasonar: «Esque yo deve
til li morte marchar detra li plug? Yo posse ya anc in un altri loc e
plu facilmen trovar mi fortuna!» Il cessat plugar, desmontet li plug e
vadet hem.

«Patre,» il dit, «li agricultivation ne plu plese me; yo prefere esser
jardinero.»

«Esque tu ha perdit li ration?», ma pos har reflectet un poc, il dit:
«Nu, si tu desira to, vade con Deo! Tui fratre va reciver nor dom pos
mi morte.»

Venceslao perdit talmen li dom; ma il ne suciat pri to.Il foreat e
intrat quam aprentiso che li reyal jardinero. Li mastro ne devet
demonstrar le multcos; malgré to Vence capit omnicos strax. Bentost poy
il mem ne obedit li jardinero e fat omnicos secun su propri ration. Li
jardinero incolerat in li comensa pri to, ma poy vidente, que in tal
maniere omnicos prospera plu bon, il esset content. «Yo vide, que tu
have plu bon ration quam yo self», il dit, e il lassat Vence cultivar
omnicos secun su volentie. In curt témpor VEnce ameliorat li jardin in
ti gradu, que li rey havet grand plesura de it e sovente il promenat ta
con su marita e con su unic filia. Ti reyal filia esset un vírgine tre
bell, ma desde su deciduesim annu ella hat cessat parlar e nequí ha
audit un sol parol de su bocca. Li rey chagrinat pro to mult e il fat
proclamar: ti, quel va far, que ella va parlar, ti va devenir su marito.
Alor yun reyes, príncipes e altri grand dóminos advenit, un pos li
altri, ma in ti maniere ili venit, talmen ili denov foreat: nequí
successat far que li vírgine mey parlar.




«E pro quo anc yo ne vell posser provar mi fortuna?», reflectet
unquande Vence. «Qui save, esque yo ne va successar fortiar la
responder, si yo va questionar?» E strax il fat anunciar se che li rey
e li rey con su consilieros ductet le in li chambre, u su filia habitat.
Ti filia havet un bell canette e ella amat it mult pro su extraordinari
alertitá: it comprendet omnicos, quo ella desirat haver. Quande
Venceslao con li rey e con ti consilieros intrat in su chambre, il
afectat mem ni vider ti reyal vírgine: il tornat se vers ti canette e
dit: «Yo ha audit, mi car canette, que tu es alert e yo veni consultar
te. Noi esset tri camarades: un sculptor, un talliero e yo self.
Unquande noi marchat tra un foreste e noi devet restar ta durante li
nocte. Por esser secur contra li lupos, noi fat li foy e resoluet
watchar un pos li altri. Li sculptor gardat quam unesim e por passar plu
rapidmen li témpor, il prendet un pezze de ligne e sculptet ex it un
bell vírgine. Quande it esset pret, il avigilat li talliero por que il
mey watchar pos il. Li talliero vidente li lignin vírgine, questionat
quo to significat. "`Quam tu
vide,`" dit li sculptor, "`yo enoyat me e pro to yo sculptet ex un pezze del
ligne ti vírgine. Si anc tu va enoyar te, tu posse vestir la.`" Li
talliero prendet strax li cisette, li agullies e li fil, il fat li
tallie e comensat suer. E quande li vestimentes esset pret, il vestit in
it li vírgine. Poy il vocat me por venir watchar. E anc yo questionat
le, quo il have? -- "`Quam tu vide,`" dit li talliero, "`li sculptor enoyat se
e sculptet ex un pezze del ligne li vírgine e yo enoyat me anc e yo
vestit la. E si anc tu va enoyar te, tu posse far aprender la parlar.`"
E in facte til li matin yo ha successat far la parlar. Ma in li matin,
quande mi camarades avigilat se, chascun de ili desirat posseder ti
vírgine. Li sculptor dit: «Yo ha fat it.» Li talliero: "`Yo ha vestit
it`". E anc yo defendet mi jure. Di me dunc, mi car canette, a qui
apartene ti vírgine?»

Li canette tacet, ma vice li canette ha respondet li reyal filia: «A
qui altri ella vell apartener quam a te? Quo es li vírgine del sculptor
sin li vive? Quo vale li vestimentes del talliero sin li parlada? Tu ha
dat li max bon don: Li vive e li parlada e pro to ella de jure apartene
te.»

«Tu self ha decidet pri te,» dit Venceslao, «anc a te yo dat denov li
parlada e nov vive e pro to de jure anc tu apartene a me.»

Tande un de ti reyal consilieros dit: «Su reyal Excellentie va richmen
recompensar te, pro que tu ha successat dar a su filia li parlada: ma tu
ne posse maritar la, tu veni del bass génere.»

E li rey dit: «Tu veni del bass génere, yo va dar te vice mi filia un
rich recompensation.» Ma Venceslao ne volet audir pri un altri
recompensa e dit: «Li rey promesset sin li exception: qui va far que
ella parla, ti va devenir su marito. Li reyal parol -- quam un lege; e si
li rey desira que li altris mey obedir su leges, il self deve in prim
plenar les. E pro to li rey *deve* dar me su filia.»

«Soldates, aresta le», exclamat ti reyal consiliero. «Si alquí di que li
rey *deve* far alquó, ti ofende su Reyal Excellentie e ti merita li
morte. Vor Excellentie reyal, ples ordonar, que ti criminard mey esser
executet per li gladie!»

E li rey dit: «Il mey esser executet per gladie». E strax on ligat li
manus de Venceslao e forductet le por far li execution.

Quande ili venit al plazza de execution, ta li Fortuna ja expectat les e
ella dit al Ration secretmen: «Vide, qualmen ti hom ha prosperat con te
-- in fine il deve nu perdir su cap! Surti!, yo va prender tu plazza!»

Quande li Fortuna intrat in Venceslao, li gladie del executor ruptet
just apu li manuette quam si alquí vell har ciset it; a ante que on ha
aportat denov un altri, arivat ex li cité un trumpetist sur un cavalle
quam sur li ales; il trumpetat gaymen e fat rotar un blanc standardette,
e detra li vehicul un reyal coche destinat por Venceslao. E to evenit in
li sequent maniere: ti reyal filia dit poy in hem a su patre que
Venceslao támen dit li veritá e que li reyal parol ne deve esser
abrogat. E si Venceslao tamen ha nascet in bass génere, li rey posse ya
far le facilmen un príncipe. E li rey dit: «Tu es rect, il mey esser un
príncipe!» E strax ili misset por Venceslao un reyal coche e in vice de
il esset executet ti reyal consiliero, quel incitat li rey contra
Venceslao. E quande Venceslao e ti reyal filia vehiculat junt ex li
eclesia pos li nuptia, per un hasarde venit ta anc li Ration. E vidente
que it deve incontrar li Fortuna, it abassat su cap e curret de un al
altri látere quam si on vell har asperset it. E desde ti témpor, quam on
di, li Ration, quandecunc it deve incontrar li Fortuna, evita it ja de
lontanie.

Ex li tchec traductet per Jaroslav Podobsky.




## Cruce-parol

Solution del Nro 151

Li just solution de ti numeró 151 ha esset trovat de plur letores, de
queles li unesim in date esset Sr. Leopold Eckel de Wien in Austria


## Sententies

Misere fa visita sin atender invita.

Li vive es possibil solmen con mult índiferentie e ancor plu mult
oblivia. (A. Dumas, filio)

Si tu vole conservar un amico, ne regarda su defectes. (Paul Stapfer)

Li max bell venjantie es desdignar venjar se.

Un yunesse sin amore es quam un matine sin sole. (Ch. Wagner)

Tro mult cocineros defecte li sauce.

Existe remedies a omnicos, exceptet al morte.

Lu melior es ínamic de lu bon.

Consilie de foxes, massacre de gallines.

Un manu lava li altri.

Li escutante deveni sovente li malediente.

Li fate es ciec.

Li sole luce por omnes.

Qui vive content de poc, possede omnicos.

Ne existe montes sin valleyes.

On debilisa sempre to, quo on exagera.

Viver sin ilusiones es li secrete del felicitá (Anatole France)

Un mentitor es sempre prodig de juramentes.



(Image 1)



Tu ne posse imaginar, Mamá, quant felici noi es, Henri e yo!

(Image 2)

-- Tu self ha dit que yo devet includer le in li scaf si il vell denov
luder con li cisettes...




## Noi es in hasta!

Pro quo noi avia? Pro que noi have hasta. E pro quo noi hasta? Li modern
hom besona li rapiditá, to noi vide in chascun minute de nor vive. Noi
ancor ne save, pro quo; ma li velocitá apartene nos, it es un integrant
ingredientie de nor vive. In un de su max perceptibil formes, in li
impetuós movida ad-avan, it posse devenir un extase, quel fa li hom
obliviar omni dangere. Qui un vez venit in su sorcie, ne plu escapa de
it. E it ne es un normal ebrietá, quel it dona, ma it es presc alquo
cosmic.

Omnicos ho-témpor es adjustat a rapiditá; it vell esser fals serchar it
solmen in li moventie. Abstraet quelc branches, quam jurisprudentie,
filologie, historiografie, nor exploration presenta un tempo, quam it ne
mem aproximativmen esset conosset in alquel anterior epoca del homanité.
Mem branches del saventie retrospectiv, quam li pre-historica,
paleontologie rassologie, li linguistica comparativ venit per assaltant
passu a nov conossenties, altris, quam li chimie teoretic, li
astrofisica, ha format se ne ante nor era, e tamen ili posse ja monstrar
resultates presc emotivmen grandiós. Ma egal it es pri li medicina, pri
omni branches del fisica e pri li coronament del tot, li legendari
progresse del tecnica. E ti tempo ancor sempre augmenta; on mey pensar
al aviatica e tecnica.

It es alquó in nos, quo tant instiga nos ad-avan, e egalmen noi possede
li vigore permanentmen perdurar li tempo necessi. Nequel anteriori
témpor ya posse presentar tal capabilitás maximal del córpor, e in ti
dominia on propulse li recordes con ínaudit tempo. Dunc noi have hasta,
to es, que noi vole e deve esser ucunc max rapidmen possibil. Li trafica
es solmen un, ma sin dubitá li max perceptibil, simbol por it.

Noi es un parte del natura, noi es natura. Si li natura incita nos in
omni dominias de nor vive a exploration con tal hasta, tande it vole que
noi es alcú ante que alquó eveni. It posse esser, que un natur-catastrof
de cosmic dimension in un cosmicmen tre proxim témpor, forsan ja pos
mill annus lúmine(?), e ad-plu it posse esser, que un cosmic intention
vole sucursar li hom superviver li catastrof in un futur forme certmen
diferent del hodial. Ma por to noi besona just un cosmic evolution de
nor saventie e talent.

De quel specie ti catastrof va esser, to es un cose de fantasie;
versimilmen un cosmic catastrof. Li progresses del modern astronomie,
pri quel on presc ne posse far se un idé aporta probabilitá a ti fine.
Storm-flutes o vulcanic eruptiones certmen ne va esser it, nam tis
efecte solmen local anc si lor dimension es maximal.

Li natura ne presenti, it save. E pro to it save precisissim, pro quo it
pussa nos homes in un tal, sovente ja tormentosi, mem plu sovente
sinistri hasta. Quam reaction al accidentes de un fatal die li aerlineas
es durante quelc semanes minu frequentat, ma ad-maxim pos un mensu li
aero-trafica have ne solmen li ancian, ma un augmentat densitá. Noi
hasta, pro que noi es fortiat hastar. UN superior límite es totmen ne
previsibil. Noi posse superspecter solmen li proxim etappes. In li
aeronautica it es li rapiditá del son. Ma ja nu noi distinte su
atingement quam solmen un interimari solution...

Theodor Heinrich Mayer, morit in autun 1949, trad ex «Die Presse», de
Eugen Moess Wien




## Hogarth, li creator del pictura anglesi



Hogarth: Scene del vive de un dissipator.

Poc nationes have un artistic historie tam curiosi quam Anglia. In
general li progresse del artes seque passu pos passu li material
prosperitá. Quande un land deveni rich e potent, in it forma se un elite
quel incoragea li artes e li artistes ne tarda pulular.

Or, Anglia esset, durante plur secules, un grand nation líber e
respectat sin posseder pictores indigen digni esser mentionat. Til li
medie del 18-esim secul it devet far venir extran artistes. Talmen, sub
Henri VIII, li german Holbein es li pictor max apreciat; sub Charles I,
it es li frandrian Antonio van Dyck; sub Charles II it es ancor du
Germanes, Lely e Kneller, quel have li favores del bon anglesi societé.
Indigen pictores existe tamen, ma nequí de ili es capabil crear un
national scole.

Subitmen, in li comensa del 18-esim secul, quande li artes comensat
declinar in li altri landes, Anglia avigilat se, per li impulsion de un
national genie William Hogarth, nascet in 1697 e morit in 1764. Desde
tande, li anglesi pictura comensat brilliar vividmen, quam si it volet
reganiar li ínexplicabil retarde.

Hogarth, de ruran orígine, esset elevat in un milieu fortmen impregnat
de puritanisme, quo ha certmen contribuet formar li moralisatori
tendenties de su arte. Un de su oncles hat mem aquisitet un grand
notoritá per poemas, de quel on dit que «ili reformat li mores del
village alminu tam mult quam li sermones del pastor».




Tot yun Hogarth esset plazzat quam aprentiso che Thornhill, li pictor
del rey de Anglia. Il maritat secretmen su filia. Thornhill, furiosi,
expulset su eleve e refusat donar le li dot. Ne lassante se descoragear
per un tam regretabil comensa in li vive, li yun pictor comensat laborar
con obstination por far viver su familie. Li anglesi societé amat li
pictura de mores. Li moralisatori spíritu quel Hogarth hat heredat de su
familie
corespondet exactmen a ti beson de reforme quel li publica anglesi
besonat, córam li libertinages de un classe del societé del epoca. Ti
coincidentie, tam rar in li historie del arte, inter li desires del
publica e li temperament de un artiste, devet ínmancabilmen ducter ti-ci
al successe. Ad-plu, Hogarth havet li merite esser anglesi e liberar su
land del extrem artistic dependentie. Il ludet in pictura li sam rol
quam Shakespeare in litteratura. Su ovre tucha a omni temas, emoe sin
cessa pro que it es veritabil e evoca li vive con su bellitás e su
tristesses.

Il ha imaginat series composit de plur successiv scenes simil al images
de Epinal. Volente reformar li mores del societé anglesi de su epoca,
Hogarth devet fortiatmen adopter li procede del successiv episodes quel
permisse bon monstrar li orígine e li consequenties de un culpe e li
recompense del vertuosis. Il composit til 8 scenes por li sam serie. To
mem devenit quam un specie de proto-cinema. On videt aperir li
«Carriera del Curtisana», «Li carriera de un debochate», ma li serie
max celebri es certmen li «Maritage secun li mode», in quel on vide un
nobile ruinat maritar un riche de bass classe, benque null sentiment
liga li marites li un al altri.

Popularisat per li reproduction in gravura quel li pictor self ravat, ti
compositiones reconosset se sin pena in ili. On nominat les mem per alt
voce. Li unes repentet se, li altris devenit furiosi contra li artist
sin compate. Li gravura quel noi da ci es traet del serie «Vive de un
libertino (o debochate)». It representa li libertino in un loc mal
famat, desesperat pro que il ha perdit su fortuna in li ludes de
hasarde. Su peruque e su cravatte ha cadet apu le.

Li successe de ti satiric series expandet se in extrania. On raconta que
Catarina II, imperatressa de Russia, delectat se in contemplar ti
gravuras e credit sin dúbite conosser talmen li mores anglesi. In
realitá ella videt solmen li caricatura de ili.

Hogarth, in facte, exagerat quande il monstrat li aprentiso ociosi
finient li corde circum li col, durante que su diligent camarade marita
li filia de su patron e deveni lord-sindico de London. Il exagerat
quande il monstrat un yun prodigo finient in un asil de follos. Li vive
es lontan de esser tam ferocimen sinistri, mem in Anglia.

Tamen, malgré ti exagerationes moralisatori, Hogarth es íncontestabilmen
li grand iniciator del anglesi pictura. Pro to li Angleses have un
profund veneration por ti grand artist, malgré li mordent jocas quel il
usat contra ili durante su tot vive.

_Ric Berger_




## Perfect maritage

Li anglesi «Marriage Council» (Consilie de Maritage), patronisat del
guvernament, ha fat reserchas concernent li requisitet qualitás por
realisar un perfect maritage. Li conclusion de ti labor es que li
homanitá posse esser dividet in tri grand tipes fisical de quel vi li
caracteristicas:

1/ Endomorfe: tre corpulent, ma muscules e osses poc developat.
Tandentie a grossar sempre plu. Ama li comforte, resercha precipue li
afection e, in li hores de afliction, ne posse carir companie.

2/ Mesomorfe: Osses e muscules developat, celles conjuntiv dur,
vigorosi. Energic, have fide in se self, atitude franc e alert, voce
clar. Besona action in li desfacilitás.

3/ Ectomorfe: Tenu, gracil, fragil aspecte, péctor poc developat. Ne
interessa se in social activitás, trubles in li elocution. Beson de
solitá in adversitá.

(Secun «L'UNIQUE», Orleans, Francia, august 1949)




## Li bible e li meteorites

On ha sovente questionat quel esset li fenomen scientic ex quel nascet
li talmen nominat «miracul de Josué», li aparent halta del sole
durante un combatta inter Israelites e Canaaneses (Josué, chap. X, pp
11-15).

It es naturalmen facil considerar quam sin fundament li textu biblic; ma
on deve examinar it un poc plu proxim.

In facte, secun li Sant Scritura, it ne evenit necessimen un halta del
sole, quo vell har implicat un interruption del terrestri rotation, ma
preferetmen un simplic prolongation del durada del jorne, prolongation
necessi por finir li victorie de Josué. Ma li Bible di nos tre clarmen
que poc témpor antey (sin dúbita li sam die) un abundant grel de gross
petres cadet sur li Canaaneses e causat mult victimes inter ili. It acte
se certmen pri un grel de meteorites, analog a ti quel cadet li
30.1.1868 in Pultusc in Polonia. Un tot region esset covrit de plu quam
100 000 lápides de queles li pluparte del museos possede specimenes. Ma
ti cades de lápides es acompaniat sovente de noctes clar, it es de un
prolongation ínacustomat del dura del jorne.

To esset specialmen li casu por li amasse de meteorites cadet in Siberia
li 30 junio 1908, cade poc remarcat in ti epoca ma quel esset bon
studiat desde 1927 per inquestes che li testimonies oculari. Un surfacie
considerabil, havent circa 40 km de diametre, del forestes siberian,
esset talmen devastat e cribellat de crateres con variat diametres
atingent til 50 metres, durante que li árbores esset partú jettat al
suol e incendiat per li cimice(?).

Li sequent die, un nocte clar evenit, sin dúbita causat del difusion in
li alt atmosfere de solid púlveres sublevat per li catastrof. Ti fenomen
esset tam remarcabil que on observat it partú in Europa, ma sin divinar
li cause de it, quel esset conosset solmen 20 annus plu tard. Li
scientic jurnales de 1908 sufice por atestar li sensation provocat in li
munde del strangi dura del crepuscul constatat li 30 junio e li sequent
nocte.

Un amasse de meteorites es probabilmen ne altri cose quam un litt
comete. Quam suggeste Sr. Wipple, it es possibil que li púlveres del cap
e del caude ha expandet se ye li choca in li alt atmosfere. Ma it es anc
possibil que púlveres, venit del punctu de cade, ha esset intrenat del
aeran currentes del stratosfere, quam durante li eruption del Krakatau.

Un analog fenomen anc evenit in li vulcanic eruption del insul Julia in
li Mediterrané, proxim Pantelleria, in Julí 1831.

Del precedent factes, noi crede posser concluder que possibilmen li
exceptional dura del jorne durante li combatte mentionat in li libre de
Josué, ha esset li direct consequentie del cade de meteorites evenit in
li sam loc poc témpor antey.

Jean Bosler, membre del Institute del Genie Civil (Paris), trad. R Bg.




## Contenete

- Berger R.: Nove Auxilia.
- Finales eufonic.
- Hogarth.
- Lafont R.: Li lingue Occitan.
- Cronica.
- Podobsky J.: Ration e Fortuna.
- Cruce-parol.
- Sententies.
- Mayer H.: Noi es in hasta.
- Bosler: Li Bible e li meteorites.




# Cosmoglotta A 154 (jun 1950)

CENTRAL ORGANE DE INTERLINGUE (OCCIDENTAL)

jUNIO 1940

Nr. 154

Alt quartere de Bienne, li cité u es printat Cosmoglotta e li Revue
International de Sténographie, auxiliator de nor movement...


## Universal-latein

UNIVERSAL-LATEIN, die Welt-Einheitssprache, von Karl Pötzl, Köhler
Verlag, WIen XIX, 36 págines. A5, februar 1949.

Austria sembla esser un fertil agre, quel producte sempre nov autores de
«latinaches» quam ili esset nominat de Dr. Couturat. Pos A. Hartl in
Linz sequet K. Pompiati in Wien, quel publicat in 1918 su «Nov latin
logui». It es interessant e significativ, que li autor del novissim
latinid sistema sembla saver nequo pri li labores de su antecessores del
scol naturalistic, nam il scri in su brochura que li anteyan sistemas es
«tro artificial». To monstra, que il conosse solmen lingues con rigid
construction. Ma ja in li introduction on posse leer, que it acte se ci
pri un regularisat latin con finales artificial. Per tis li latin
classic es sat deformat, quam li sequent exemples demonstra: «Offerám
al Tên omnens meens operans... Postquam lavaruút se, vestiruút se et
pecteruút suens capillons... Quales bones infantês!...». (Li finale
del acusative es -n, del plurale -s, acc. plur. -ns). On percepte que UL
neglige li resultates del experienties fat durante plur decennies e
crede posser usar mort paroles, quam «vituperare, auriga, saepe, cras,
heri, ut, etiam, sed, semel», etc. Altris es submisset a un
«regularisation», quam p.ex. vice «mala, malum, malus», on fabrica
«mala, malo, malu, maljo, malejo», por disserner li six sigificationes
del tri original paroles.



Por non latin expressiones, quam p.ex. «mode» on introducte li
«ínnecessi» articul, quel deve esser declinat in omni tri géneres,
dunc: «lo, la, lu... lae, ... las, laru», in tot 24 formes! Ultra li
articul ne solmen li substantive ma anc li adjective es declinat secun
quin modelles (a, o, e, uo, u) con diversi géneres. (Ja in 1887 li
evolution atinget un plu modern e simplic forme.) Li latin prepositiones
es transformat de Pötzl: «qualis, quale», in «qualê, quala, qualu,
quale». Similmen «ejoa, ejoas, cujo(a)ns», etc.

Li verbes have divers finitiones por singul person in omni témpores:
«Amarám, amaróm, amarúm, amaroóm, amaruúm, amaroém, amaroéom». Talmen
sona li 1-esim person de «amare». Ultra to existe ancor tri
conjugationes, sammen ultri quar por li passive. Nov es, que anc li
finales del participie es aglutinat al infinitive: «amaráns, crederáns,
serviráns, amaráto, crederáto, serviráto.»

In contrari al latin, UL usa accentus por indicar li accentu tonic. Nov
e misteriosi es li son oe, quel sembla star por ö. On ne save, pro quo
ne oe, quam on ya usa ae por ä. -- Sr. Pötzl distinte in su idioma un
*simplic* e un *superior* stil. In li ultim it es permisset usar plu
latin e minu *universal* formes, dunc it es un concession al
naturalitá. Un altri concession es li admission del preposition *de*
por li genitive por evitar formes *regulari* quam «portae, portaru,
amicij, amicoru, boneu, boneru, ejij, ejae, istij, cujij, primij», etc.

Li autor asserte in li fine, que omni hom es capabil transformar un
latin textu med un latin grammatica e lexico in UL, practicante li
sintaxe e fraseologie latin. Ma noi opine, que sub tal conditiones omni
hom va preferer li bell original lingue e va renunciar con plesura li
arbitraritás del autor, queles es ni eufonic, ni simplic, ma absolutmen
regressiv in su structura.

Ples comparar!

Latin (normal): Ut omnes unum sint in humanitate et lingua!

Universal-latein: Ut omnês unu essent in humanitatên et linguan!

In es íncomprensibil, que ancor hodie existe persones, quel es sat naiv
creder, que li practica va atenter su ovres elaborat detra cludet portas
e persianes con vatte in li oreles e con paraocules sur li cap.   Eugen
Moess (Wien)




## Veneto e picto

Noi recivet de «Villafranca di Verona» un nov projecte de L.I. titulat
«Lingua universale», o VENETO, de quel nor letores posse far se un idé
comparante li textu italian con li nov LU (Lingua universale):

Italian -- A coronare le scoperte del secolo più illuminato
dell'umanità è venuta in buon punto la LU vera che non può mancare
all'alta sua funzione. Al suo secolo d'oro darà i più grandi prosatari
e poeti che siano mai stati al mondo.

Veneto -- A coronare le scoperte del secolo più illuminato de
l'umanità è venuta in bon punto la LU vera ce non può mancare a l'alta
sua funsione. Al suo secolo d'oro darà i più grandi prosatari e poeti
ce siano mai stati al mondo.

On constata que in realitá to es un italian apen modificat, e ancor
modificat ne mem in li sense del internationalitá, nam un parol quam
grandi vice grandi, alontana se in sam témpor de I., de F. grand, de E.
great, de G. gross, etc. Ad-plu, paroles quam secolo e funzione es
essentialmen *italian*. Li forme international posse esser solmen
secul, pro secul/ari, secul/ar/isar, secul/aris/ation... e function,
pro function/ario, function/arisme, function/ament, etc.

Li autor de ti lingue, Sr Angelo Fallioci, ne da grammatica, ma contenta
se per indicar in 12 regules per quo su idioma difere de italian. Benque
il asserta in li prefacie: «La LU non puó essere una lingua nazionale»
il dunc nequant ocupa se pri li internationalitá e presenta un
simplification de Italian quam Sr. Wood presenta quam L.I. un anglesi
apen modificat (Reform). Li experienties del passate sembla servir a
nequo!

Ma lu max astonant es li maniere per quel li autor anuncia su lingue:
per términos grandiosi quel choca nos, francmen dit: «Il piú grande
avvenimento letterario del secolo... E' nata la vera LINGUA
UNIVERSALE...» Ples excusar lu poc!

Til hodíe omni scientistes e autores, quel ha contribuet vermen al
progresse, esset mult plu modest, lassante al posterité li cuida
reconosser lor merites. It existe cert taches quel il bon ton postula
que on lassa les al altris! Mem de Wahl refusat nos sempre li
possibilitá exaltar su ovre *ante su morte*. Quande un de ti autores
de L.I., tam pululant in ti ultim témpores, printa sur un litt
prospecte: «Primo documento storico»(=historic), noi permisse nos
subrider dulcimen avan tal pretensiositá. Li ver scientie ne prende li
trumpete por informar li munde quande un bagatelle nasce.

Li duesim L.I., just aparit, nomina se PICTO, e have quam autor un Sr.
John Williams, de quel un articul propagativ cuida signalar nos strax li
etá: 45 annus! Sr Williams es li activ propagandist de un mundan Union
pacifistic, por quel il constatat li necessitá crear anc un idioma,
Esperanto essente tro desfacil secun su vise-punctu.

Vi to, quo li Esperantistes atinge organisante li silentie pri li altri
lingues international, e precipue pri INTERLINGUE: Tis, quel ne posse
usar Esperanto pro su defectes es finalmen obligat inventer un nov sistema,
ignorante que existe ja desde long projectes plu perfect quam Esperanto. Li
politica del silentie vale nequo in interlinguistica.



Vice hauster in li rich arsenale del L.I. existent, in quel on trova
tamen ja por omni gustes, Sr. Williams imaginat su propri lingue, quel,
il di, on «posse aprender in un hor» (!), per li medie de un curt
clave. PICTO es composit secun li procede de Basic-English, con un
minimum de paroles, exactmen 600 paroles, durante que Basic, quam on
save have 850 de ili. Ex ti 600, 500 apartene al grand lingues de Europa
e 100 «ne ja conosset», deve esser aprendet.

Dunc omni criticas directet contra Basic e contra li ínsuficentie de su
rudimentari expressiones ne impedi li profanes recomensar in ti
direction. 600 fundamental paroles por expresser omni nuancies del
pensada! TO es aproximativmen li númere de paroles quel un negro del
central Africa besona!

Nu, vi un exemple de ti lingue:

.(scrit in fraktur)
____
Longdistensful, in noinkulturful nationland(?), ex viva un
nociviksful(?)????? ex viva in fenta su...? un colosal flatland,
vivia stov esikient(?) glob.
____

.Traduction in Interlingue
____
Lontan de ci, in un savagi land, vivet un solitari patriarche. Il
habitat sur colossal planage e esset isolat del exterior munde.
____

It es interessant constatar que li pluparte del inventores de L.I. es
possedet de un marotte quel falsa naturalmen li solution del problema.
Por li unes it es li brevitá (vide por exemple Molenaar); por li altres
it es li absolut naturalitá (Lima, Faccioli), o li restrictet númere de
radicas (Williams). Til quande on va esser obligat repetir que chascun
de ti principies in facte es just in se self, ma que to ne es un rason
por obliviar li altri principies. Li solution del L.I. ne depende de
*un* sol factor (li elaboration de un lingue international vell tande
devenir tro facil!), ma de un cert númere de factores o conditiones,
queles on deve combinar e dosar, sin obliviar un sol. Un vocabularium
*restrictet* ne es li unic condition por facilisar li aprension de un
L.I., un sucie tre legitim; altri principies, quam li comprension
ínmediat si possibil de omni vocabules, es un principie ancor plu
important.

Or PICTO constitue un enigma por li poliglottes self, quam pruva it li
curt textu citat in supra, just pro li centene de paroles ínconosset,
quel li autor ha incorporat a su sistema, e quel on deve aprender.

In summa PICTO representa li varietá de L.I. aplicant li principies de
Basic al grand lingues de Europa. Talmen, in li Panteon del L.I. ti nov
sistema veni plenar li case de un solution possibil in li multiplic
combinationes del principies fundamental del L.I. Quam un colector de
post-marcas noi have li satisfation glutinar ti nov image in un ancor
vacui plazza!

Ma, grand Deo, si omni ti creatores de varietás ínutil vell har
consacrat solmen parte de lor personal eforties individual por li
difusion del *ver* lingue international, forsan hodie li munde vell
usar ti lingue, resultate de un colaboration fructosi.

_R.Bg._


## Vanitá del homan vive

Por far se un idé pri li vanitá de nor vive, it sufice prender li
sequent comparation. On conosse li obelisco del plazza del concorde in
Paris: ples imaginar que su altore representa li durada del historie del
terra. Li durada del homanitá vell esser representat per li spessore de
un pezze de 5 centimes sviss e li durada del homan civilisation vell
coresponder solmen al spessore de un post-marca collat sur ti pezze. Por
representar li dura del homan vive on deve prender un microscop por
vider un centesime de millimetre!




## Li mal principe

Image: Monument de Andersen in Copenhag

Un de nor colaboratores, Sr Frodelund de Odense, ha traductet de dan a
Interlinge, por Cosmoglotta, un del racontes de su famosi conciteane Andersen.
Andersen nascet in Odense in 1805 e morit in Rolighed in 1875. Il es
hodie celebri in li tot munde per su Racontas, o Fabules, remarcabil per
li fertilitá del imagination, e pro to vividmen apreciat del infantes.
Li Danes ha erectet a lor autor national, in Copenhag, un monument (de
quel noi da ci contra un esquisse), u il es representat racontant un de
su ravissent historiettes.


### Li mal principe

It esset un vez un mal e arogant principe de quel li tot pensa havet li
scope conquestar omni landes del munde e terrer per su nómine; il
avansat con foy e gladie; su soldates tramplat li cereales sur li agre;
ili incendiat li dom del paisano, talmen que li rubi flamme forleccat li
folise del árbores e li fructes pendet brasat sur li nigri brulat rames.

Mani povri matre celat se con un nud mammant beb'e detra li fumant mur,
e li soldates serchat le, e si ili trovat la e li infante, comensat lor
diabolic delicie; mal spirites ne posset acter plu mal; ma li principe
opinet que it evenit just quam it devet; die pos die augmentat su
potentie, su nómine esset timet de omnes, e li fortune acompaniat se in
su cité reyal in un richesse a quel necú existet alquo simil. Nu, il fat
constructer magnific palaces, ecclesias e arcades, e chascun vidente ti
splendore dit: «quam grand principe!» Ili ne considerat li misere quel
il hat portat al altri landes, ili ne audit li sospiras e li
lamentationes sonante ex li cités incendiat.

Li principe regardat su aure, regardat su magnific edificies e tande
pensat, quam li multité: «quam grand principe! ma yo besona plu mult,
plu mult! Null potentie mey esser simil al mi, e nequam plu grand!», e
il guerrat contra omni su vicinos e il victet les omnes. Li victet reyes
il fat ligat per aurin catenes a su carre quande il vehiculat tra li
strades del cité; e quande il sedet ye table tande ili devet jacer ye li
pedes de il e del cortesanes e prender li pezzes de pane queles on ta
jettat a ili.

Poy li principe fat erecter su statue sur li plazzas e in li reyal
palaces; il mem volet que it vell star in li ecclesias avan li altare
del Dómino.  Ma li prestres dit: «Tu, Principe, es grand, ma Deo es plu
grand, noi ne risca to.»




«Bon, dit li mal principe, yo va anc victer Deo», e in li arogantie e
follie de su cordie il fat constructer un nave artificial per quel il
posset trapassar li aere; it esset multicolorat quam lu caude del pavon
e aparet garnit per mill ocules, ma chascun ocul esset un fusil-tube; li
principe sedet in medie del nave; il solmen besonat presser un ressor,
alor mill projectiles exvolat, e li fusiles denov esset chargeat quam
antey. Cent fort áquiles esset atelat al nave, e talmen il volat vers li
sole. Li terra jacet profundmen infra; in prim it, con su montes e
silvas, aparet solmen quam un plugat agre u li verde es visibil inter li
renversat pezzes de gazon, poy it simileat li plan carte geografic, e
sovente it esset totalmen celat in nebul e nubes. Plu e plu alt li
áquiles
volat ad supra; alor Deo emisset un singul de su ínnumerabil ángeles, e
li mal principe fat volar mill projectiles vers il; ma li projectiles
retrocadet quam grel del brilliant ales del ángel; un gutte de sangue,
solmen un singul, gutteat del blanc ale-plum, e ti gutte cadet sur li
nave in quel li principe esset; cauterisante it fixat se; it pesat quam
mill quintales de plumbe e tirat li nave con precipitosi velocitá vers
li terra; li fort ales del áquiles ruptet se, li vente susurrat circul
li cap del principe, e li nubes circum li nave, (ili ya esset creat del
cités incendiat), format se in menaciosi aparition, quam milie-grand
creves extendet lor fort pinces vers il, quam rulant rocca-pezzes e
foy-spruzzant dracones; demí mort il jacet in li nave, quel finalmen
manet pendent inter li gross árbor-branches del silva.

«Yo vole victer Deo, il dit, yo ha jurat it, mi vole va evenir!» e
durante 7 annus il fat constructer naves artificial por trapassar li
aere, il fat forjar fúlmin-radies del max dur stal; nam il volet rupter
li fortification del ciel. De omni su landes il assemblat grand armés.
Ili covrit un area de plur milies stante plazzat mann apu mann. Ili
ascendet li naves artificial, li rey self aproximat li su. Alor Deo
emisset un turbul de mosquitos, un singul turbul de mosquitos. It
burdonat circum li rey e picat su facie e manus. Indignat il tirat su
gladie, ma solmen battet in li vacu aer. Li mosquitos il ne posset
atinger. Alor il ordonat que on mey aportar custosi tapisses; tis on
devet velopar circum il; ta null mosquito posset penetrar per su
agullion, e on fat quam il ordonat; ma in singul mosquito posit se sur
li max intern tapisse, reptet in li orel del rey e picat le ta; it
brulat quam foy; li venen ascendet a su cerebre. Il liberat se, raffat
li tapisse de se, lacerat su vestes e dansat nud córam li crud, feroci
soldates, quel nu mocat li foll principe quel volet assaltar Deo e strax
esset vintet de un singul litt mosquito.

(Traduction: H.P. Frodelund)


## Sententies



Quande on logia in inferne, on ne deve disputar con li diábol.

Mem li quar pedes de un cavalle ne salve it del cade.

Quande on vole dronar su cane, on di que it es rabiosi.

Noi ne deve obliviar que ne con li mortos noi deve viver, ma con li
viventes (Raynouard)

Li bene es bon per se self e por it self, ne pro que it es ordonat e
sanctionat. (Goyau)

Ti, quel ha plantat un árbor ante morir, ne ha vivet ínutilmen. (indic
proverbie)

Acte talmen que vor libertá posse exister apu ti de omni altri homes.
(Kant)

Li vive ne deve esser por nos un romane quel noi lee, ma un roman quel
noi scri. (Novalis)

Li ínfelicitá es minu penibil a suportar quam a timer.

Li dulcore es li plenitá del fortie.

A stult question, null response.

Li plesura es plu dulci quande on ne atende it.

Li tolerantie es li charitá del inteligentie.

Abundantie de richesses ne noce.

Bene mal aquisitet nequande profita.

On deve semar por recoltar.

Li bell cage ne nutri li avie.

It ne existe fum sin foy.

U es miel ta ne manca moscas.

Il comprende mecanica quam bove musica.

Quant capes, tant opiniones.

In chascun male es un poc de bene.

On ne deve jettar baston in li rot.

Esperantie ne da li pane.




## Li letura

Circum li annu 1875 in Francia aparit un gross libre: «La lecture en
famille»  del famosi scritor Legouvé, membre del francesi Academie. Ti
ovre causat un decisiv efecte sur li yunesse de Francia, emfasante li
necessitá e li importantie e li bellitás del letura per alt voce. Hodie,
adver, li letura vocosi in familie ne plu es practicat e un procere leer
silentiosimen, procede plu conform a nor temperamentes del XX-esim
secul, plu individual.

On ne posse dir que on lee minu quam ante 100 annus. In contrari, on lee
mult plu pro li excessiv abundantie del jurnales con modic precie quel
on trova partú. E on lee in locos in quel on antey preferetmen conversat
con su vicinos, por exemple in trenes, in salas de atende, in cafeerías,
etc. On vora tam mult litteratura que finalmen on es obligat contentar
se per resumates o extrates nominat Digestes, nam li scientie ha tam
developat se quam mem scientistes ne posse sequer li progresses in sam
témpor in fisica, in chimie e in medicina.

On ha nominat con justesse li letura «un conversation con li honest
homes del passat secules». Ma nor antecessores ha legat nos du species
de libres: libres distractiv quam romanes e pezzes de teatre, e libres
de erudition quam ovres historic o scientific. De to seque du species de
leturas: li plesura-letura e li labor-letura. Pri li unesim it ne es
necessi dar consilies. On lee por su plesura, quo on vole e quam on
vole.

Minu fantastic es li labor-letura pri quel André Maurois ha scrit li
sequent judiciosi lineas.

____

Li labor-letura es ti del hom quel, in un libre, sercha tal definit
conossenties, materies quel il besona por apoyar o completar in su
spíritu un construction de quel il percepte li grand lineas. Li
labor-letura deve esser fat, exceptet si li letor possede un astonant
memorie, con li plum o li crayon in li manu. It es van leer si on
condamna se releer li totalité chascun vez quande on desira revenir a un
punctu. Quande yo self lee in libre de documentation, in un
labor-letura, yo sempre indica sur li unesim o sur li ultim págine alcun
paroles indicant li objecte tractat, poy sub chascun de ti paroles li
ciffres del págines contenent li passu interessant. To dispensa me
releer li libre completmen.

____

To es un metode, quel secun nor experientie, sembla ínsuficent quande li
libre es gross e li passus a notar tre numerosi. Personalmen noi usa un
altri metode: sublineante per rubi crayon omni passus interessant. It es
apen necessi signalar que tal procede es usabil solmen con su propri
libres, nam it ne vell esser acceptat del amicos a quel on ha pruntat li
max bell pezzes de lor biblioteca.

Noi retrovat in un old revúe francesi, li «Magasin pittoresque», del
annu 1869, just un annu ante li guerre franco-german de 1870, un
composition simbolic titulat «Li hor del letura». Benque li
vestimentes es desmodat e li procede de gravura per plum un poc
antiquat, noi reproducte ti composition quel es sempre actual e va
sempre esser ver, pro que li natura homan ne changea sentibilmen de un
secul a un altri. Li dessinator ha gruppat 5 cuples del infantie til li
olditá con ti legende: «Chascun etá have su maniere leer».

On save que in mult families del anteyan secules un hor in li die esset
consacrat specialmen al letura, quam un altri hor es ocupat del repastes
successiv. Chascun membre del familie retraet se in un chambre por leer
durante un tot hor. Ti custom es hodie abandonat pro que li trepidant
modern vive ne plu permisse it. Hodie on lee ne minu (in contrari mult
plu) quam antey, ma on lee precipue jurnales e revúes, individualmen, e
quande on have témpor, singul in su propri hor.





(Textu francesi: Tout âge a sa maniere de lire)



Li circumstanties ha changeat, ma tamen it es exact que «chascun etá
have su maniere practicar li letura». Ples dunc examinar atentivmen
chascun person de ti composition e ples dir nos esque lor atitudes ne es
exactmen observat: li infanto, quel tallia un pezze de ligne vice
studiar su letiones; li yuna quel interrupte su tricotage pro que li
passu quel ella just lee es specialmen captivant; li patre, quel lassa
cader su jurnale por contemplar su felicitá; su marita alactant li
nov-nascete; li avo quel alontana li papere pro su presbitie; in fine li
du oldes apu li ardent chimené, queles indormi se lentmen durante lor
letura pro li permanent fatiga in lor etá e li dulci calore del foy.

_R. Bg._


## Historie

Temistocle havet un filio quel abuset al concessiones de su matre.
«Ti-ci puero», il  dit un die ridente a su amicos, «es li arbitro de
Grecia, nam il guverna su matre, su matre guverna me, yo guverna li
Atenanes, e li Atenanes guverna li Grecos.»

Denis li Tiranno havet sempre proxim su lette domesticos armat de
agullies, por picar le in jorne e in nocte, per intervalles, pro timore
que su grasse ne sufoca le durante su dorme.

Li fluvie Ginde hante forportat un del cavalles de Cirus, ti-ci jurat
far it tam litt, que li féminas vell posser traversar it sin humidar lor
genús; quo il executet dividente it in 360 canales.

Li scritor Descartes, li unesim autor quel proposit crear un lingue
universal constructet, esset ataccat del febre in Stockholm. Il refusat
lassar se exsanguar, diente al medicos: «Seniores, ples respectar li
sangue francesi». In fine il resignat se a ti cura, ma it esset tro
tard, e il morit de to.

Antey, li soldates salutat abassante li arme vers li suol. In 1788, on
ordonat in Francia li movementes «porta arme», e «presenta arme». Li
militari saluta fat per li manu origina, in Francia, in li 18-esim
secul.In ti epoca li soldates, quel portat tricornes, deprendet les por
salutar lor superiores. Ma in plur casus, por exemple por escutar
ordones, ili solmen portat lor manu a lor chapel. To es li comensa del
militari saluta quel on imposit poy in omni armés.

In 1941 on ha retrovat in oriental Prussia li mumie de un yun fémina
miraculosimen conservat in li torfe, e quel vivet probabilmen ante 3000
annus. Li córpor esset ancor tam intact que on posset examinar li
contenete de su stomac. Expertes tande fat delicat analises e successat
reconstituer li «menú» absorptet del yun fémina quelc hores ante su
morte. Ti ultim repaste esset composit ex puré de frument, pises e
carnine, con quelc verd plantes mixtet a flores.

Li max curt guerre del historie es ti, quel oposit Anglia a Zanzibar. It
durat exactmen 37 minutes. To evenit in 1896. Li Angleses esset
victoriosi.

Durante li guerres del Revolution francesi, evenit que oficeros esset
tam povri quam lor soldates. Un cavalle esset un luxu; Dugommier,
generalo in chef del armé del Pirenées, departet per pede de Paris por
retrovar su battalliones sur li frontiera de Hispania. Il havet tande 60
annus!

Ante li reyessa Anne de Bretonia, fémina de Charles VIII, li vestimentes
de luctu esset blanc che li Franceses.

Solmen desde li XVIII-esim secul, sub Louis XIV, on comensat distinter
inter chirurgos-barberos, e chirurgos-perroqueros. Por que on mey posser
reconosser les, li unesim devet monstrar quam insigne contra lor butica
un bassinette aurat, durante que li duesimes devet contentar se per un
bassinette argentat.


## Celebri picturas (scol anglesi): «Lord Heathfield», de J. Reynolds

In 1704 li Angleses captet li peninsul de Gibraltar, quel ha devenit
recentmen un insul per li cavation de un canale inter it e li
continente.

Poc témpor poy, in 1729, li Hispanes declarat renunciar definitivmen a
omni jures sur ti terra. Geograficmen, tamen, Gibraltar es un parte de
Hispania: on dunc comprende pro quo, apen quinant annus plu tard li
Hispanes provat reprender ti enorm rocca a quel li Angleses tene firmmen
pro strategic rasones. Ti assedie, quel esset li ultim til hodie, durat
quar annus, de 1779 a 1783, quo valet a it li nómine de «Grand
Assedie».

(Image: Lord Heathfield, de J. Reynolds)

Li vigorosi atacca chocat se contra un resistentie quel ne diminuet un
sol moment, mersí al corage de un chef extraordinari, li generalo
Elliot. Pos 4 annus de un sever blocus e furiosi assaltes, li Hispanes e
li Franceses ne esset plu avansat quam li unesim die. Ili ne posset
impedir li anglesi flotte intrar in li rade e deposir ta soldates,
nutrimentes e munitiones. Hispania renunciat su tentative e desde tande
neplu provat recomensar it.

Ti heroic resistentie de Gibraltar plenat de fieritá omni anglesi
cordies. Li generalo Elliot esset anobilat e recivet li titul de «Lord
Heathfield». Un del max grand pictores de Anglia, Reynolds, fat su
portrete, ti, quel noi presenta ci, un pur chef-ovre, hodie in li
National Gallery in London.

Reynolds ha representat li grand soldate in un posa original, quel
provoca li admiration del criticos: Null costum sumptuosi, ni pesant
draperíes, quel li pictores del epoca amat plazzar detra lor modelles
por emfasar les. Lord Heathfield erecte se sur li rocca self de
Gibraltar, e li nigri fuma del cannones servi quam funde a su bell
energic cap. In lontan extende se li mare e li terra de Africa.

It existe in ti portrete magnific un detallie quel sembla sin
importantie, e quel es in realitá un trate de genie: li gross clave quel
li generale tene in li manu. On hat confidet a Elliot un forteresse, li
clave del Mediterrané; il ha refusat dar it al assaltantes, malgré omni
combattes.

Elliot, alias Lord Heathfield, havet plu quam 60 annus quande il
subtenet ti memorabil assedie. Il morit poc témpor pos li piction de ti
portrete, in li etá de 73 annus.

On save que li autor de ti pictura, Reynolds, es considerat quam un del
tri grand pictores de Anglia. Li du altris essente Gainsborough e
Lawrence. Su ovre es imens: plu quam 700 picturas, de quel li 9/10 es
portretes. Il pictet li pluparte del celebritás anglesi de su epoca,
juit durante su tot vive un meritet reputation, nam il savet dar a su
portretes li atitude quel li functiones suggeste e li personal caractere
del pictete. Li accessories self es selectet in maniere evocar un
simbol, quam li clave de Lord Heathfield.

_R. Bg._




## Cronica


### Anglia

Li revúe «General Welfare», in su numerós de februar e
april, publicat informationes pri nor movement e mem li adresses del
cardinal representantes de nor Union. -- Sub li titul
«London-Interlingue», du amicos anglesi, Sr Raxworthy e Akerman,
publica un organe mimeografat, con leturas instructiv e distractiv. On
posse obtener it gratuitmen scriente un post-carte a Sres H.D. Akerman,
84 Fernleigh Road, Winchmore Hill London N. 21.


### Austria

Ideen-Archiv, de Gmunden, publica in german un fiche resumant
li principies de Interlingue, in li colection Gute Ideen (bon idés). Ti
fiche, titulat: «Brauchen wir eine Plansprache?» (Esque noi besona un
lingue constructet?) es scrit de nor austrian colaborator W. Blaschke.

Li 30 decembre 1949 li Societé Cosmoglotat in Vienna denov comensat
functionar. In li presentie de un representante de un agentie de presse
e del societé linguistic de Vienna sr. E. Moess referet pri li present
situation del L.I.. Poy on electet Ing. Adolf Reichert quam presidente,
Maximilian Müller, editor, quam vice-presidente, Dkfm Dhdl Eugen Moess,
instructor, quam secretario, Leopold Eckel, inspector, quam cassero,
Wilhelm Blaschke, instructor, Karl Janotta, secretario, Ing. Engelbert
Pigal quam membre del comité.

In li reunion del 13 febr. 1950 noi posset salutar quam gast Dr. Oskar
Kanzian, li fundator del societé por etica statal e noi resoluet
colecter li necessi summa por far brochar li quelc cent exemplares del
ovre german: Occidental die Weltsprache, queles esset salvat durante li
guerre de Ing. A. Deminger. It representa li unic medie de propaganda
quel resta nos e va reciver un epilog actual.

Li sequent assemblé evenit li 11 april 50, quande denov sr. E. Moess
parlat pri li tema «Noi ne es idealistes!». Il dit, que Interlingue
(Occidental), essente li neutralisat quintessentie del europan vocabularium es
ínmediatmen apt al usation. It ne besona un movement usual quam til nu,
con omni simptomas absurd e repugnant por homes seriosi. Noi deve esser
realistes e nequande obliviar, que I.L. ne es li privat lingue de nos,
casual usatores, ma solmen li max developat forme de un lingual medie.
Li nómine «mundelingue» es forsan anc un ilusion e noi deve concentrar
nor interesse a nor continente. Mem it es possibil, que it va esser
necessi tolerar du formes de nor lingue, ma li diferentie inter li
sciential e laic o populari forme vell aparir solmen in li ortografie.


### Dania

«Súper li frontieras» es li organe mimeografat del nor membres
adherent al partise ovreral. Su numeró de marte-april contene
interessant articules politic e sociologic. Redaction e adm.: Poul Moth,
Rubinstein vej 31, Copenhag S.V. Dania. Precie por un numeró: 1
response-cupon. Li scope de Api es expander camaraderíe e solidaritá
inter li ovreros de omni landes, dante informationes pri li conditiones
de vive e de labor in li diferent landes.

Li nov bulletine INTERLINGUE-INFORMATIONES por Dania va aparir. Adresse:
H.P. Frodelund Munkeringen 2, ODENSE, Dania. Al sam adresse on posse
reciver un prospecte in dan.


### Francia

Li ultim numeró del Jurnale scolari international, ilustrat
de infantes, de Bulletine pedagogic international e de Novas
interlinguistic, excellentmen composit, editet e printat de nor amico Sr
Roux monstra li admirabil activitá de ti-ci. On posse obtener specimenes
de ti interessant revúes, scriente a sr. Roux, instructor in Coulon
(Deux-Sèvres) Francia.




### Italia

Aetne Poste, de Catania, continua publicar un
Interlingue-Curriere, it es un cursu de nor lingue, e textus quam
aplicationes. Li nro de januar contene un important articul, traductet
de Sr. Lagnel, director de nor Union, pri li «Post-marcas in Svissia».


### Nederland

Li revúe «Folia Civitatis» (semanale por li Civitas
Academica del Universitá Amsterdam) apertet recentmen su columnes a un
discussion pri Esperanto. In su nro de 10 marte 1950, Sr Hoyting,
novialist, termina li controverse per un refutation del classic
argumentes esperantistic e cita un curt textu Esperanto-Novial-Interlingue
por monstrar li lingual defectes de Esperanto. It es damage que vice
prender un frase scrit in Novial (red.: lingue, quel realmen ne plu have
alcun practica) e picter ti-ci abusivmen quam representativ anc por
Interlingue, il ne electet li corect version in Interlingue, quel vell
har esset mult plu propagativ.. In omni casu it es bon monstrar al
publica que Esperanto ne sta sol in li arena e que altri sistemas de L.I.
minu difuset have in realitá plu mult chances de final successe quam li
caduc Esperanto.   Mt.


### Norvegia

Un extrate del articul publicat in li dan «Fyns
Venstreblad» (Dania) ha esset fat de nor coidealist Krogstad e publicat
in li norvegian jurnale «Arbeider-avisa» de Trondheim.


### Svissia

Aparit li numerós 67 a 70 de cive del Munde, organe del
Interlingue-club de St Gallen, anc li edition in german por interessar
li publica de lingue german. Curt recensiones del ultim reunion del
Sviss Association por Interlingue esset publicat de diversi jurnales
sviss, inter altris Die Tat (Zürich), Neue Zürcher Zeitung, Feuille
d'avis (Lausanne), National Zeitung (Basel). -- Wir Jungen, de may, ha
publicat p. 28 un curt raporte pri li reunion del Sapi. -- Li «Revue
internationale de Stenographie», editet in Bienne, reproducte in su nro
de januar-februar, un tot págine extraet de Cosmoglotta. Mersí al redactor por
su devotion a nor ideale.


### Tchecoslovacia

Noi recivet li numeró de marte de Voce de Praha, li
organe del Federation interlinguistic in Tchecoslovacia, con un rich
contenete. Li administrator es sr. Rudolf Zverina, Karlovy Vary,
Tchecoslovacia. Abonnament annual (6 numerós) por extrania = 6
response-cupones. -- Al sam adresse on posse obtener li just aparit
«Universal Corespondentie Adressarium», contenent numerosi adresses de
adeptes usant Interlingue in lor corespondentie. Remarcabil es li grand
proportion de tchec interessates, quo pruva que nor Interlingue es
specialmen apreciat del Slaves.

Li membres e amicos tchec del Interlingue-Union desira exchangear
ilustrat revúes in diversi lingues (russ, anglesi, francesi, etc.). Noi
proposi far circular tal jurnales quel va esser reinviat finalmen a lor
proprietarios. Ti revúes posse esser filatelic, tecnic, humoristic, etc.
Chascun recivente va misser les pos un semane quam printate al sequent
adresse. Por adhesiones, ples scrir a Sr. Tomas Ondrácek, INTERLINGUE,
Praha XI Borivojova, 40, Tchecoslovacia.


## Cursu per corespondentie

Ti cursu, scrit de nor coidealist, Sr. H.P. Frodelund in Odense (Dania),
e titulat Cursu per corespondentie in 5 leciones, ha just esset editet
de nor Centrale. It va esser max util al professores quel vole docer
Interlingue, anc a autodidactes. -- It custa Fr. 1.— sviss. Rabatte 40%
por comendes de 20 exemplares. Recivibil de: Interlingue-Institute,
Cheseaux s/Lausanne. (Li cursu es scrit directmen in Interlingue, e es
dunc usabil in omni landes.)




## Un enigma historic soluet

(Textu del image: litt intradaportu, node, seiches longitud., seiches
transversal)

Inter li insul de Eubea e Grecia existe un litt interior marie, ti del
Talanti, e in su sudic extremitá, un strette, nominat Euripe, es tam
tenu que on ha posset constructet sur it un ponte de 5 arcas. In omni
sesones Euripe have un currente de aqua tre violent quel dat li idé,
desde li max antiqui témpores, constructer ta farine-molines de queles
li rote merset in li aqua.

Li cité de Chalcis tot proxim es, ad-ultra, conosset in li historie pro
que it ha dat al Grecos un alfabete quel eliminat li altri concurrent
alfabetes (Vide Cosmoglotta Nro 125, p. 22).

Ti grec alfabete esset, quam on save it, reprendet e modificat del
Romanes, de quel noi heredat it. Concernent lor molines li Chalcidianes
esset minu felici. Ti molines tornat admirabilmen sin nequande mancar in
aqua, mem in témpor de siccitá, ma ili (horrore!) tornat un vez in un
sense, un vez in li altri, secun quant li aqua sat vers li nord o vers
li sud. E to sin que on posset trovar un explication satisfant. It
existe, ad-ver un debil marea 2 vezes per lunari die (24,8 h.).. To, on
savet it, provocat un currente *regulat*, ma apu ti regulat currentes,
it existet tre sovente currentes deregulat, quel changeat lor direction
12 a 14 vezes in un die, e tis fat li desespera del scientistes del
antiquitá, del medievie e del modern témpores durante 23 secules sin que
un sol hom posset soluer li enigma.

Por explicar li capricies del Euripe, on invocat li tremores de terra,
li influentie del lune, del sesones e finalmen, pro quo on ne plu savet
quo far, on recurret al pregas e mem al sacrificies al deos del Olimpe.
Li Euripe támen continuat acter secun su sol voluntá.

Li naturalistes grec e roman studiat ti problema, specialmen Strabo,
Titus-Livaus, Seneca, Plinius... Null explication satisfant surtit ex
lor meditationes. Li grand Aristóteles self, ti quel on ha nominat li
Príncipe del filosofes, probabilmen li cerebre max genial del antiquitá,
ne plu dormit, e li legende pretende que pro desespera il suicidiat se
jettante se in li aqua e diente: May li Euripe prender me si yo ne
posset tener it!

Li explication del misterie esset trovat solmen pos 2300 annus, mersí a
un curiosi disposition del portu de Morges, apu li lago Leman (Ti portu
jace 1 km del hem del autor de ti articul). In li passat secul vivet in
Morges un scientist, F.A. Forel, quel hat interessat se precipue al
problema del variationes del nivelle del aqua del lago Leman,
variationes debit ne solmen al fusion del nives, ma a ti variationes
sovente ínperceptibil quel repeti se con regulari intervalles, secun un
ritme complicat, de quelc millimetres til 1 e mem 1/2 m.




Ja, in 1730, Fatio, un genevesi ingeniero, hat signalat in li unesim vez
ti variationes
a quel il dat li nómine de «seiches», parol poy conservat del
scientistes. Fatio atribuet ti seiches al «colpes de vente venient del
sud», ma plu tard un pastor genevesi, Jallabert, constatante que li
seiches eveni anc in calm témpor, malgré li teorie de Fatio, assertet
que ili esset debit «al abundantie del aquas de fusion del nives quel
intra in li lago in li medie del jorne».

Li explication aparet quam plausibil til li moment quande on constatat
seiches in omni momentes del jorne e del nocte. Dunc li fusion del nives
ne esset li ver cause. Finalmen, circum 1779, li celebri H.B. de
Saussure, li victor del Mont-Blanc, decovrit li ver rason: rapid e local
variationes del pesa del aere presse ínegalmen sur li lago. Ti
explication aparet tam plu satisfant que on constatat seiches sur altri
lagos de Europa de quel li aqua ne venit de glacieras.

Restat a decovrir e a studiar li structura del seiches, quel semblat
passabilmen complicat. A ti problema consacrat se un scientist de
Morges, un litt cité de 5000 habitantes sur li litorale del Leman. Pos
studies quel durat plu quam 20 annus, Forel demonstrat que li aqua del
Leman acte quam li aqua de un bassine o de un balnuore sur queles on
posa brusquimen per un planca: li aqua descende a ti extremitá del lago
por elevar se al altri extremitá, pro que li aqua, quam on save, es un
córpor íncompressibil. Poy li aqua reveni retro e li oscillationes
continua, ma sempre diminuente lor amplore.

Considerante in li calcules li longore del lago e su profundore, on
posse trovar, per un formul matematic, exactmen li témpor inter du
oscillationes. Por li Leman, havent 72 km long, ti oscillationes deve
revenir omni 73 minutes. E támen, practicmen, ili dura 35 minutes e mem
solmen 10 o 5 minutes. E sovente ti oscillationes combina se in maniere
tre complicat. Pro quel causes?

Long e patient serchas, ínnumerabil mesurationes sur omni punctus del
rives del lago esset necessi a Forel por debrolliar ti combinationes.
Hodie omnicos apari clar, mersí a ti scientist.

In realitá, existe plur seiches quel crucea o succede se sur li lago.
Quande li pesa del aure augmenta brusquimen sur li extremitá del lago,
li undes de oscillation es longitudinal e in li medie forma se un nod u
li aqua resta in li sam nivelle (fig. 2). Tal seiches es nominat
uninodal. Quande li pression atmosferic augmenta subitmen in li
*medie* del lago, it forma se du seiches in chascus látere. Ti seiches
percurrent solmen li demí del longore del lago, dura li demí del complet
oscillation, it es 35 minutes. Tande it existe 2 nodes (fig. 3) e ti
seiches es nominat seiches «binodal».

Finalmen, li colpe subit del atmosferic pression posse evenir sur un
region rival in li legion medial del lago. Li seiches in ti casu es
transversal, e pro que li lago Lemen have solmen 15 km de largore, tal
seiches es curt e dura 10 minutes, o mem solmen 5 minutes quande ili es
binodal. A remarcar que un subit *depression* have li sam efecte,
provocante undes de oscillationes e ruptente li equilibrie del aqua.

Ma, vu va dir me: noi ne vide li relation existent inter li foll molines
de Chalcis e li seiches lemanic. In prim Forel anc ne videt it. Ma, un
die de 1879, examinante in ti angul nord del portu de Morges li
canalette cavat por permisser al aqua plu bon circular, il constatat que
ti canalette de 2 m de largore esset traversat de currentes
alternativmen vers un direction e vers li altri, secun que li aqua
ascendet o descendet in li portu pro li seiches quel il self hat
studiat.

Un simil currente deve evidentmen exister tra li grand intrada del
portu, ma it ne es practicmen constatabil pro li grand largore de ti
intrada, durante que in un strett passage on posse vider li aqua fluer.



Ti alternativ currentes esset un revelation por Forel, quel tande
comprendet que li canalette de Morges actet quam li Euripe grec, e li
lago Leman quam li mare de Talanti. Li alternativ currentes de Chalcis
esset simplicmen debit al seiches del Talanti. Pro que li Leman, con su
72 km long e su 310 m profund have seiches longitudinal de 72 minutes,
li canal de Talanti con su 111 km long e su profundore de 410 m deve
haver seiches de 149 minutes, it es 2 h 1/2. Precisi constatationes in
Chalcis permisset verificar li exactitá de ti calcules con un
aproximation satisfant. Anc omni combinationes possibil pro li
transversal seiches, nodal e binodal, mem con li mareas esset constatat
e explicat sin que ti-ci vez it es necessi far intervenir li voluntá
capriciosi del deos del Olimpe.

F.A. Forel ha morit desde 40 annus, ma su decovrition resta. Ti mann
hodie universalmen conosset es honorat in Morges per un bronzin
medallion insertet in un erratic petre in li public parco, proxim li
portu.

_Ric Berger_




## Experiment de Cantonnet

Vu posse far vos, sin dolore, un fore in li manu e, tra it, contemplar
li domes del vicinité.

Por to, prende un folie de papere quel vu rula in forme de un tube. Per
un ocul regarda tra li tube in li direction del fenestre. Per li altri,
regarda vor manu quel vu plazza ye circa 20 cm avan vu tot contra li
tube.

Ti experiment nomina se «experiment de Cantonnet» o «del fore in li
manu». It demonstra que li cerebre fusiona li du images videt de
chascun ocul.

Paul Laeng, prof. Altkirch, Haut-Rhin, Francia



Image 1: It dole me petir vos, Seniora, cessar vor visitas, ma Zippo, li
leopard, ha devenit amorosi de vos, til perdir li apetite.

Image 2: E vu audacia intrar in li sala de balne de un dama, con sordid
bottes!


## Contenete

- E. Moess: Universal-Latein.
- Andersen: Li mal principe.
- R.Berger: Veneto e Picto.
- Li Letura.
- Lord Heathfield.
- Un enigma historic soluet.
- Laeng: Experiment de Cantonnet.
- CRONICA




# Cosmoglotta A 155 (jul 1950)

Li expression del Sentimentes:

Prim lingue international

Julí 1950

Nro 155

CENTRAL ORGANE DE INTERLINGUE (OCCIDENTAL)


## Introduction

Multes ex nor letores ha expresset li desire que alcun numerós de
Cosmoglotta mey esser consacrat a un sol tema, quam por exemple ti de
marte 1939, quel exposit un brevi Historie del alfabete. Hodie noi
repeti li experiment, tractante un capitul del psicologie: li expression
del sentimentes. Ti question noi ja studiat in nor libre «Didactique du
dessin», publicat in 1934 in Lausanne, libre exhaustet desde long
témpor. Noi reprende in ti caderne li sam capitul, developante it con
numerosi figuras colectet desde 20 annus, con remarcas completativ. Li
cardinal desfacilitá de ti labor ha esset in condensar in 16 págines un
tema quel ordinarimen besona un tot libre. Ma hodíe nequí have li témpor
leer spess libres e prefere «condensates» o «digestes» mult plu
«digestiv»!

Nota: Li present brochura posse esser traductet in lingues national in
tot o in parte solmen con li permission de nor Centrale de Interlingue,
e indicante li fontes.


## Historica

«Li MIMICA es un lingue, scri Jerôme Dufau. It mem esset li *prim*
lingue». E tamen ti lingue esset li ultim quel on havet li idé studiar.
Solmen desde poc témpor on conosse li mecanisme del mimica e li muscules
del expressiones, apen un secul, quo es poc si on considera que picturas
de portretes existe desde 4000 a 5000 annus. Ti ignorantie es debit al
facte que on antey ne audaciat dissecter córpores homan. Li medicos
esset obligat studiar cadavres de quadripedes, e poy a deducter de ili,
per analogie, li disposition del organes del hom. Or li *muscules del
expressiones* es quasi ínexistent che li animales.

In li antiquitá li vive homan ne havet mult importantie, sovente minu
quam ti de un animale; e tamen, cose íncomprensibil, on considerat quam
un profanation, mem quam un crímine, explorar un cadavre, anc por un
scope medical. Un del grand medicos grec Galones, limitat se, in su tot
vive, in dissecter solmen simies! Nequande il audaciat aperter old
tombes por studiar un squelette! In su ovres il raconta li joya quel il
sentit trovar finalmen in un palude li osses homan quel un debordant
rivere hat deposit ta!

Desde li Renascentie, li artistes, sculptores e pictores, quel vole
picter homan córpores, comensa per li studie del anatomie sur un statue
nominat *depellate* (li pelle essente forprendet). Anc ili dissecte
cadavres in li hospitales por plu bon conosser li muscules quel fa moer
li osses.

Pri tis, quel fa moer li pelle del visage, on devet atender til
decovrition del electricitá por posser studiar les.

In 1827 li Francese Superville in su libre «Signes inconscients de
l'art» dat ja li 3 schematic dessines ci apu. Il fat remarcar que li
unesim figura producte un impression de calmie, sam quam in li natura li
lineas horizontal o paralel fa sempre nascer un idé de calmie e de
reposa (planages, mares quiet, temples egiptian). Li duesim figura
expresse li tristesse per un simplic inclination del sam lineas; li sam
efecte es causat del árbores del sepultorias de queles li branches es
pendent quam li salices de Babilon (G. Trauerweide, F. saule pleureur),
etc. Li triesim figura, quel sembla rider, explica nos pro quo li
temples chinesi amusa nos per lor relevat tegmentes.




It es un medico francesi, Duchenne, quel in unesim, studiat scienticmen
li expressiones
del visage, mersí a un exceptional circumstantie: on save que li
muscules contrae se quande on fa passar tra ili un currente electric; ma
ti currente producte sur li visage dolores tam atroci que li patiento
monstra omni vezes un horribil grimasse. Duchenne havet li chance trovar
un hom atinget del anomalie nominat *anestesie del facie*, it es de
quel li pelle esset absolutmen ínsensibil al dolore. Li medico francesi
posset talmen far contraer, li un pos li altri, li muscules del facie e
decovrir quel esset ti, quel da tal o tal expression.

In prim on ne comprendet li importantie del decovrition de Duchenne, til
quande li grand scientist anglesi, Darwin, interprendet for conosser
les, adjuntente li confirmation de su propri experientie.

Plu tard, un italian scientist, Mantegazza, reprendet li studie del
expressiones ta u Darwin hat lassat it e aprofundat it in un nov libre:
Li fisionomie e li expression del sentimentes. Interim quelc autores hat
interessat su ocasionalmen a ti expressiones e hat formulat alcun
explicationes ver til un cert gradu. Buffon, por exemple, considerat
quam max expressiv li ocul self, durante que Lavater opinet que li linea
revelatori del sentimentes es ti, quel forma sur li ocul li superior
palpebre. Por li francesi Lemoine De la physionomie et de la parole.
Paris 1865) «li brove e li angul del bocca es, in li tot visage del
hom, li max eloquent interpretes de su status de anima». On conosse anc
li famosi e... desilusionat remarca del monaco Odon de Cluny:

____

Li bellitá del córpor es tot in li pelle. In facte, si li homes vell
vider quo es sub li pelle, suposiente que ili es dotat, quam li linxes
de Botia, de interior penetration visual, li sol vise del féminas vell
nausear les: ti feminin gracie es solmen mucositá, sangue, aqua e bilie.
Considera quo cela se in li narices, in li péctor, in li ventre:
sordiditá partú. E noi, quel repugna tuchar sterco, mem por li extremitá
del fingres, qualmen noi desira inbrassar un sac de excrementes.

____


## Li muscules de expressiones

Decovrir li mecanisme del expressiones, li ressores quel fa rider e
plorar, qual astonament por li profanes!

Por studiar li expressiones, it es necessi in prim conosser li muscules
del visage, in omni casu li muscules superficial nominat anc *muscules
del pelle* pro que ili fa moer li pelle, durante que li altris fa moer
li osses e li organes intern. «Li muscules del pelle», scri Lemoine in
su «De la physionomie et de la parole» (1865), «contrarimen al altri
muscules quel moe se generalmen sub li pelle sin intrenar it con ili,
adhere al pelle e fortia it, in lor contrationes, a plicar se in
diferent senses secun li direction de lor fibres».

Li muscules del expressiones have in facte ti particularitá esser ligat
per un extremitá a un osse e per li altri al pelle. Quande ili contrae
se, it es naturalmen li extremitá ligat al pelle quel moe se e ne li
altri, pro que li osses es fix. Per contrationes apen perceptibil ili
expresse li max levi impressiones sentit.

Li muscules del expressiones es quam li osses: sempre plazzat per pares,
simetricmen in chascun látere del axe del visage.

It es facil actionar su propri muscul pos chascun capitul de nor
exposite, avan un glacie in quel on posse verificar li exactitá de nor
descrition. Ti reconstitution es interessantissim e sempre amusant.




## Li expressiones che li animales

(Image: frontale, orbiculare superior, broves, piramidale del nase, asse
zigoma, orbiculare inferior, elevator del labie, litt zigomatico, grand
zigomatico, triangulare del labie, quadrate del menton)

Li scientistes ha sovente volet constatar esque li animales posse anc
expresser sentimentes per lor mimica. On save nu que ili senti, quam
noi, cert impressiones quam li joya, li colere, etc, ma ili expresse les
mult plu per lor gestes quam per li mimica.

Exceptet forsan li simie, li animales ne vell posser expresser lor
sentimentes per lor visage, pro que lor muscules pellin o superficial ne
es sat developato es mem ínexistent.

It es dunc *per analogie con li hom* que li dessinatores fa expresser
al animales divers emotiones, que ili fa les rider o plorar. LI procede
ne es desfacil a aplicar quande on bon conosse li mecanisme del
emotiones che li hom. Alcun ilustratores ha specialisat se in ti specie
de dessin e excelle in it. It es un regale vider qualmen li francesi
Benjamin Habier, mort ante poc annus, e hodíe in li cinema Walt Disney
da un intens homan vive al animales mem max ínexpressiv in li natura
quam li anate Donald.

In li sequent demonstration noi va max possibilmen monstrar li procede
del expressiones aplicat al animales por plu bon far comprender it che
li homes.


## Li subrise

It es facil comprender que li subrise e li rise es du gradus diferent
del sam sentiment de joya. -- Lass nos examinar un person quel subride:
on vide li bocca alargar se e li angules esser traet ad-supra e
ad-exterior. Quo dunc eveni sub li pelle?

It es un muscul, li grand zigomatico, quel contrae se. E pro que ti
muscul es ligat de un parte al zigoma (F. pommette), e del altri parte
al angul del bocca, it es evident que li zigoma essente fix, it es li
angul del bocca quel es traet vers it. Ti facte explica li expression de
joya del 3-esim schema de Superville per li simplic forma in V elargat
del bocca.


## Li rise

In li rise ti contration del muscul zigomatic es accentuat, e anc eveni
altri fenomenes: li pelle del guancie essente repussat ad-supra per li
tration del angul de bocca, li sulca quel ea del ale del nase al angul
del bocca *cava se fortmen*, e pro li sam tration del pelle vers supra
it forma se litt plicas al angul del ocul.

In summa, it es li alargation del bocca pro li contration del grand
zigomatic muscules quel caracterisa in prim li rise. Li schema de
Superville sembla far creder que li *broves* anc ascende ad-exter, ma
li figuras in sequent monstra que li ocules resta horizontal sin que li
expression del rise es minu fort.




Mantegazza anc remarca que in li subrise tre marcat e ancor plu in li
rise, li ocul deveni brilliant pro que li secretion lacrimal es plu
abundant e it es plu tendet per
li contration del muscul orbiculari, quel circumea li globul del ocul.

Ti alargation del bocca vers li oreles (exactmen vers li zigomaticos)
anc explica pro quo li cranie homan exsiccat, con li machuore in plazza,
sembla rider, ma pro que li morte evoca preferetmen un idé de tristesse,
on di que ti rise del cranies es grimassant o lugubri.

Li rise che li animales.

Li mecanisme del rise es facilmen aplicabil al animales: it sufice
etirar li angules del bocca quam si li grand muscul zigomatic vell
contraer se, e presc cluder li ocul pro li pussation del guancie
ad-supra. Ad-ultra omni animales quel have lor bocca largmen fendet
sembla rider. Li expression «rider quam un balen» es debit unicmen al
facte que ti animale have un bocca largmen fendet.


## Tristesse, ploras

In li tristesse it ne plu es li grand zigomatico quel contrae se, ma li
litt zigomatico quel es situat intra li grand. Li litt zigomatico es
ligat per un extremitá al osse zigoma e per li altri al superior labie,
proxim li axe del bocca; su action es infortiat per un secund muscul, li
elevator del labie, quel plazza se ancor plu intra, atacha se ad-supra
in li intern angul e a-bass in li sam plazza quam li litt zigomatico.

(Image: litt zigomatico, triangulare del labies, sulca naso-labial)




Ti du muscules, contraente se plu e plu, expresse successivmen tri
gradus del sam sentiment: li compate, li tristesse e li plora. Ti
contration, naturalmen, eleva li medial parte del superior labie, ma ne
li angules, talmen que li lineas del labie descende secun li schema de
Superville. To es dunc li exact contrarie del expression del rise. Ti
direction inclinat del labie es accentuat de un altri muscul, li
Triangulare del
labies, quel ea del angules del labie til li osse maxillari. (Ti muscul
es facil a contraer voluntarimen). In li abundant *plora* li
contration de ti muscules es tam fort que li *sulca naso-labial*
deveni presc rect-linea e servi quam ex-versuore al lácrimes.

Concernente li lácrimes, Darwin remarca que li glandules es completmen
índependent del voluntá, e que li hom suffrent posse ordonar al trates
de su visage, ma sin posser sempre impedir li lácrimes plenar su ocules.


## Li dolore

Li dolore actiona un special muscul, li brovale, quel es ligat ad-supra
in li medie del osse frontal e a-bass in li profundore del brove. Pro
que it es celat sub li muscul frontal e li orbiculare circumeant li
ocul, on ne vide it sur li prim figura representant li visage
«expellat». Su fibres essente obliqui, contraente se il trae ad-supra
e ad-intra li brove quel sembla rupter se e provoca curt plicas
concentric a ti ruptura. (b)

(Image: brovale)

Darwin precise que si noi releva nor broves contraente li totalité del
frontal muscules, it forma se transversal sulcas sur li tot largore del
fronte. In li suffrentie, in contrari, li parte medial del fronte es
sol contraet, e in consequentie li sulcas transversal apari solmen in li
medial parte. Finalmen li broves es ancor aproximat del contration
simultan del broval muscules, de quo nasce vertical sulcas superant li
transversale.

Li expression del dolore es ancor plu accentuat si on adjunte a ti
contrationes li contrationes del tristesse studiat antey (abassament del
angul del bocca).

Li bocca self es apert o cludet secun quant on lucta contra li dolore,
quam fa li adultes, o que on lassa dominar se de it, quam che li
infantes.

Tre visibil che li adultes, ti sulcas ne apari generalmen che li
infantes.

Mantegazza remarca que in li expression del dolore existe diferentie
inter féminas e mannes: «In general», il scri, «li dolore expresse se che
li féminas per li stupore e per violent reactiones; li ploras es tre
frequent. Che li mann, quel es plu corageosi e plu energic, li dolore
prende un caractere plu combattiv. Li mann quel suffre protesta contra
li dolore. LI fémina, in contrari, lucta poc e li gemida es su
expression habitual.» (Rem. del red.: on ne deve obliviar que Darwin
scrit to ante un secul. Hodie li féminas es minu passiv e... feminin
pro li practica del sportes e li influentie de du guerres mundal)


## Li menacie


(Image: piramidale del nase)




It es expresset del piramidal muscul, quel es ligat in bass sur li osse
del nase, e in supra in li pelle quel trova se inter li broves. Pro que
li osse del nase es fix, contraente se,
ti muscul trae ad-bass li pelle del spacie inter-broval. Tande apari
curt plicas inter li du broves, e in consequentie un ombre. Ti ombre
explica pro quo li persones crinut, che quel li broves es reunit per un
continui linea, sembla sempre severi.

EFORTIE: Quande un hom deve furnir un exceptional efortie, li pena
sentit efecte sur li sam muscules del expressiones quam li menacie, e
pro to li mimica es quasi li sam, ma in ti casu li machuore es sempre
serrat, li muscul del maxille, li masseter essente contraet.


## Li odie e li colere

Ti du emotiones seque logicmen li menacie. Li muscul piramidal es
completmen contraet. In plu li labies es traet retro, decovriente li
dentes quel apari serrat. Ti mimica es forsan li max caracteristic quel
li hom ha heredat del animalitá. In omni casu it sembla presc natural
quande on aplica it al animales, precipue si on dessina feroci besties
quam leon o cates. A remarcar que in li menacie e in li colere li ocules
es largmen apert, malgré li abassation del extremitá *intern* del
broves.


## Li malinitá

Tre proxim al menacie e al colere, ti sentiment utilisa li sam muscul:
li piramidale, con ti diferentie que li broves ne es elevat pro que, in
li malinitá, on ne besona aperter li ocules por plu bon vider su
adversario, quel in facte on ne time. In contrari li malinitá es sovente
acompaniat de un levi subrise. It es ver que li civilisation ha tam
polit li homes que li malinitá e mem li odie posse esser tre violent in
un person quel domina se til monstrar un visage ínsensibil. Li odie es
forsan li sol sentiment quel on honta monstrar publicmen. Apen li cap un
poc ad-retro decela it.

(Image: Contration del piramidale, contration del orbiculare inferior,
machuore serrat)


## Li atention

Ti sentiment es expresset de un sol muscul, li *frontale* quel,
contraente se, eleva li *brove*. Ti-ci deveni fortmen arcat, e
transversal plicas apari sur li fronte. In tu torne li superior palpebre
es traet ad-supra vers li brove e li ocul deveni apert e brilliant.

Quande sol li atention es avigilat, sol li fronte e li palpebre moe se,
ti inferior part del visage restante ínmobil, ma ti-ci anc moe se si
altri sentiment interveni, quam noi vide it in li capitul pri li
*combinationes*.




## Li surprise

Accentuante li contration del frontale, e in consequentie li elevation
del superior palpebre, on passa del expression del atention a ti, plu
fort, del astonament o del surprise. Quelc vezes li bocca aperte se por
respirar sin far bruida. Pro to li dessinatores representa sovente li
surprisat personas con li *bocca apert*. Gratiolet remarca ancor que
chascun vez quande nor atention es longmen concentrat sur un objecte,
noi oblivia respirar e it veni un moment quande un profund spira alevia
nos. Che li hom ebri, it es anc li frontal muscul quel contrae se, ma
pro un altri rason: pro li laxation de omni su muscules, li palpebres ne
posse restar apert; pur luctar contra ti ínvoluntari oclusion, li hom
ebri contrae su frontal muscul, quo eleva li broves, e in consequentie,
li palpebres, e to da le un regarde stult e mem stupid.


## Li timore

Li surprise, li timore e li horrore forma un gradation in quel intra in
action li sam muscules. Noi ha videt que in li *atention* on eleva
levimen li broves, contraente li muscul frontal. Quande li atention
passa al statu de surprise, li broves eleva se ancor plu energicmen por
que li ocules posse vider ancor plu extensivmen.

In li *horrore* li ocules es tam apert que lu blanc del ocul apari
inter li iris e li superior palpebre.



Sovente, por infortiar li expression de horrore, li ilustratores dessina
persones con capilles erectet sur li cap e li brasses ad-supra. Altris
adjunte un chapel lansat in li aere per li fortie del erectet capilles.
Benque ínversimil, ti exageration suggeste ínresistibilmen un grand
timore o horrore. Li dan psicolog Lange, in su libre «Li emotiones»
explica talmen li erection del capilles: «Quande on di que li capilles
erecte se sur li cap in li terrore, on designa per ti expression li
efecte de un contration spasmodic del litt musculari fibres quel trova
se in li pelle, in li base del crines e causa li ganse-carne.»


## Li reflexion

Noi ha videt que in li rise li inferior demí del orbiculari muscul
contrae se. Li superior demí, quel es índependent de ti muscul, contrae
se in su torne quande li hom reflecte. Habitualmen li brove forma un
arco arondant se ad-supra, ma quande li superior orbiculare contrae se,
it trae li brove, abassa it e fa it rect. De to resulta que li pelle del
fronte traet a-bass deveni glatt, e du vertical sulcas nasce inter li
broves.


## Li admiration

«In li admiration», remarca Darwin, «li broves es elevat, li ocules es
largmen apertet e deveni brilliant, durante que in li simplic astonament
ili resta matid.(?)»

Pro que ti du expressiones es quasi simil, li dessinatores imagina
sovente adjunter ad admiration alcun litt radies, quam monstra li
ci-junt cap de Donald de Disney, por posser diferentiar ti sentiment del
simplic surprise. Sovente anc li bocca es dessinat alargat quam por li
subrise, per li action del zigomatic muscul. Li admiration, in facte es
un sentiment agreabil quel genite li joya, expresset de grand
zigomatico.


## Li ínnocentie

Li sequent sentimentes manifesta se tre poc per expressiones,
probabilmen pro que li hom conscie que ili ne es sempre honorabil, o anc
tro intim. Li *pudore* ci interveni por refrenar alcun manifestation
de ili. Tamen on ha remarcat que li ínnocentie es generalmen expresset
sat bon per li ocules cludet quam por ne regardar, durante que li broves
es fortmen elevat. Sentimentes quasi identic: pudore e chastitá.

Li HONTA ne fa moer special muscules. Tamen Darwin remarca que li hom
hontosi o culpabil evita li regarde de su acusator e jetta lateral
regardes, sin audaciar regardar in facie.

LI JALUSIE, di ancor Darwin, manifesta se per null visibil signe, si ne
per li ocules. Tamen it sembla que on percepte che li jalusis alcun
signes combinat de malinitá, de tristesse e de regarde brilliant.

LI RESIGNATION. -- Tre proxim al tristesse, ti sentiment sembla moer li
sam muscules.



Plu exactmen, li resignation es un dulci tristesse, con un mimica
atenuat, ma ad-plu apari sovente un *geste* caracteristic de ti
sentiment. Li cap inclina se un poc ad-láter quam si li fortie vell
debilisar se. (In li tristesse li córpor conserva generalmen su tot
forties.) Li broves eleva se, quo provoca sulcas sur li fronte. Quelc
vezes li hom subleva brusquimen li epoles.


## Li desfide

Pri ti sentiment nequí ha plu bon parlat quam Mantegazza, e noi posse
solmen citar le in totale: «Li desfide es un mimica apen sensibil, quel
reducte se a un sublevament del brove, acompaniat del transversal sulcas
sur li fronte, de un elevation del superior labie... Li desfide,
devenit un hábitu, da a nor visage un caractere permanent quel on posse
considerar quam ti del timiditá. On vide it in su tot fortie che li
povri demente atinget del delirie del persecution. Ili have un íncert
maniere regardar circum ili; lor broves eleva se, o un de ili eleva se,
durante que li altri abassa se; lor regardes es vacillant; de témpor a
témpor lor labies contrae se e ili succusse li cap, o ili have un
atitude hesitant, quam si ili vell escutar bruidas real o imaginari.»


## Li desdigna e li repulsion

On expresse ti sentiment erectente li cap e cludente in demí li ocules
quam si nor conparlator ne vell valer li pena esser regardat. Li
inferior labie exversa se pro li contration de du muscules nominat
*quadratico del menton*. (Ples examinar li «depellate» del comensa.)

(Image: quadrate del menton, asse, Repulsion.)




Li muscul specific del desdigna es li triangulare del labies (vider li
depellate) quel have su apoy fix sur li borde inferior del inferior
maxille, e quel es ligat supra al angul del labies. Contraente se, it
abassa li angul del labies, e li bocca tande forma un curvatura de quel
li concavitá es tornat a-bass. Si li contration es levi, it expresse li
tristesse (quo concorda con li schema de Superville). Un poc plu fort,
it expresse
li desdigna e li mal humore. Finalmen, tre fort, it expresse  li
desguste. In ti tri casus li sulca naso-labial es alongat e in su parte
inferior it circumea li angul del bocca. Quande li desguste es tre
violent, on constata que li inferior labie exversa ad-avan pro li
contration del du «quadrates del labie inferior».

Darwin explica ti action in maniere tre logic: quande on vole rejettar
un aliment quel ne plese, on avansa li inferior labie por que it mey
surtir del bocca!


## Self-amore e orgollie

Poc sentimentes es tam tenaci che li hom e li animales quam li
self-amore, quel es in funde ti de conservation. On ha mem pretendet que
it es li max potent inter omnes, exceptet durante un certe periode del
vive, ti del sexual amore. Noi cita it passante, solmen por signalar que
ti potent sentiment ne have un mimica special, ma it genite
ínfallibilmen altri sentimentes ja descrit: jalusie, colere, e vers li
fine del vive...li resignation.

In revancha li exageration del self-amore, nominat li orgollie, have un
mimica caracteristic, quel Darwin descri talmen: Un orgollioso manifesta
su sentiment de superioritá sur li altris reerectente su cap e su
córpor. Li hom arogant regarda li altris de supra, con abassat
palpebres, e apen digna vider les. Il anc testimonia su desdigna per
levi movementes del narices o del labies. Pro to li muscul del inferior
labie recivet li nómine de «musculus superbus».


## Li voluptá e li lubricitá

(Image: muscul transversat del nase, plicas)

Li scientistes ha mem constatat li presentie de un muscul specific del
voluptá. (alcunes mem pronuncia li parol: lubricitá) It es li
transversale del nase, quel es ligat per un extremitá al pelle del
guancie, e per li altri extremitá al creste del nase. Contraente se sub
li influentie del desires sexual, it trae li guancie vers li nase,
causante un serie de plicas obliqui sur chascun facie del nase. Ti
plicas es tam caracteristic del voluptoses que ili es sempre indicat e
mem exagerat in li image del faunos.

Durante fort contrationes li ales del nase, quel covri li fores o
narices, es traet ad-supra. Ti narices es dunc dilatat, ma tre debilmen,
pro que li transversale del nase es in realitá un muscul atrofiat che li
hom, relativmen a ti del animale. Primitivmen, che li animales, it
servit a dilatar li nase quande ili serchat lor nutritura, o savagines,
evocante talmen li idé de futur plesura.

Che li generalitá del homes li ales del nase dilata se solmen in statu
de colere e de intensi plesura, durante que che li rasses inferior, li
transversale essente plu developat, li ales facilmen aperte se. -- In li
voluptá it es evident que li grand zigomatico, muscul de joya e del
plesura, es un poc contraet, quo cava li naso-labial sulca sub li
guancie, quo es visibil in nor secund figura.







## Combinationes: expressiones mixtet

Li sentimentes, quel on senti, ne es sempre simplic: quelcvez existe
combinationes de du sentimentes e in consequentie de du expressiones.
Ples examinar atentivmen li figura ci-contra, quel representa li famosi
comico Bach, in un film francesi. Vi constata que il ride, nam li
angules del bocca es traet vers li oreles per li contration del grand
zigomatico, e tamen li ocules ne es demí-cludet e on ne vide ombre sub
li inferior palpebre. In contrari, li ocules es grand apertet e li
broves fortmen arcat vers li fronte.

In summa li superior parte del visage have omni caracteristicas del
surprise e del astonament, durante que li inferior expresse li franc
rise. Li surprise e li rise es dunc combinat in un sentiment mixtet quel
on vell posser nominar li astonament joyosi o li rise astonat. Vole vu
un pruva del juxtaposition de ti du expressiones? Ples celar li tot
visage sub li ocules e vu va haver ínmediatmen li expression del terrore
pro li ocules largmen apertet. Ples in contrari celar li ocules, e tande
li bocca atirat vers li du láteres sufice por far comprender que li
person ride quam un balen!

Che homes con mimica tre expressiv, quam por exemple che li actores de
teatre o de cinema, on constata que li expressiones posse combinar se un
in levul, li altri in dextri in sam témpor. Li figura ci junt monstra un
bon exemple de tal combination, in quel li hom ride per su dextri ocul e
es surprisat per li altri, de quo resulta li expression de joyosi
surprise, simil a ti de Bach, ma juxtaposit in direction transversal.

It posse anc evenir combination «fusionat» tre curiosi, e quel ha
esset bon descrit de Mantegazza. Noi cita le:

____
It existe dominias comun
al odie e al dolore: ti du emotiones intermixte se sovente tam mult que
it es ínpossibil analisar li composite psichic binari quel on have avan
li ocules.

Noi suffre e noi es indignat pro ti suffrentie, e noi incolera quam si
li dolore esset un ínamico a victer; altri vezes noi odia profundmen e
noi suffre pro ti odie. In li un e in li altri casu li mimicas es
identic. Ples representar li odie sur li visage, dante al manus li geste
del timore, vu va haver li image del horrore. Ples representar li
horrore sur li visage e junte a it li cludet punies e vu va haver li
visage del odie.
____




Un cert expression posse sovente variar tre rapidmen secun nuancies apen
perceptibil, ma quel un genial dessinator quam Walt Disney save
extraordinarimen notar. Ples, por exemple examinar ti tri figuras
prendet in un sol film de Donald. Li unesim figura expresse li simplic
surprise: ocules largmen apertet per li contration del muscul frontal;
bocca apertet pro li laxation del muscul masseter quel servi a masticar.
Ma Donald es subitmen contrariat per un genator quel incolera le. Strax
es actionat li muscul del
menacie e del colere, it es li piramidale del nase, quel trae li pelle
inter li broves ad-bass, e producte un ombre inter li du ocules (duesim
figura).

Poy Donald piscant have li joya, sempre in statu de surprise, capter un
gross pisco, quo fa le rider, contraente li grand zigomatico, quel trae
li angules del bocca vers li oreles, noi vole dir vers li plazza suposit
del extern oreles quel li avies ne possede. Li tri successiv etappes
esset dunc: 1/ surprise calm, 2/ surprise coleric, 3/ surprise joyosi.

Vi ancor frequent combinationes de expressiones facil a analisar: Li
figura A sembla in prim expresser li rise, ma un rise desagreabil,
exactmen malin. To veni de to, que ultra li caracteristica del rise
(angul del bocca traet vers li orel, sulca sub li palpebre inferior), li
dessinator ha adjuntet li contration del piramidale, inter li du ocules,
quel indica li menacie, o comensa de colere. Ad-plu il ha fat avansar li
labie inferior quam por li desguste, e precipue il ha separat
exageratmen li du labies til li angul, monstrante un range de dentes
feroci. Supresse ti ultim trates e vu obtene li rise simpatic e franc.

Li figura B monstra un combination del subrise e del tristesse: li
subrise dolorosi, in quel li grand zigomatico contrae se in sam témpor
quam li brovale situat inter li du ocules.

Li figura C expresse li reflexion trist pro li contration del demí
orbiculare superior, muscul del reflexion, e pro li abassament del
angules del bocca (tristesse).

Li figura D expresse li atention o plu precisimen li surprise dolorosi,
de un person a quel on aprende un ínexpectat e penibil nova. Li muscul
del atention, o del astonament, li frontale, es contraet, elevante
talmen li broves e li palpebres por permisser plu bon vider li dangere.
In sam témpor li caractere dolorosi de ti nova fa contraer li brovale
inter li du ocules, causante vertical plicas, signes del suffrentie.




## Influentie del etá, del grandore e del grossore

Li etá anc mult modifica li intensitá del expressiones. In li etá adult,
li hom refrena su expressiones pro self-amore, pro dignitá, durante que
li infantes monstra lor sentimentes sin gena.

Parlante pri li joya in su «Teorie scientific del sensibilitá», Dumon
scri: «Li joya traducte se sempre per un grand beson de movement,
precipue che li infantes e li yun animales».

Mantegazza, de su látere, prendente li expression del dolore, indica
quam gradationes li sequent resumate:

____

Infantie: Cris, abundant lácrimes, tam abundant que li infante essuya
les per li manus.

Adolescentie: calm tristesse e melancolie (duesim figura).

Yunesse: possedent li fortie, li yunos defende se. Menaciant reactiones.

Adult etá: amari expression. Pro dignitá li adultes suffre in silentie.

Olditá: plenditiv gemidas e lácrimes.

Si in li olditá mult sulcas es visibil, it es pro que li sulcas ha
devenit permanent, durante que in li infantie li visage es glatt.

____

«Li
lácrimes sin alcun singlutas,» scri ancor Mantegezza, «sin alcun visibil
trubla del respiration, es un del spectacules max frappant del intensi
dolore del adult etá».



Anc li grandore e li grossore posse far variar li mimica: «It sufice»,
scri Mantegazza, «esser tre grass o tre magri, por dar al sam emotion un
diferent expression. Li longore del del brasses fa desgraciosi
movementes quel apare bell che un person bon proportionat. In general,
yo ha remarcat que li homes tre litt have un mimica plu vivid e plu
expansiv; ili besona compensar per li rapiditá de lor movementes li
exiguitá de lor córpor; li homes tre grand o tre gross have un mimica
minu expansiv.»

On deve anc remarcar que, generalmen li mannes o féminas grass es plu
jovial, plu sovente content quam li magris. Forsan on deve retornar li
cause e dir que tis, quel es sempre joyosi, manja plu mult quam li
tristis e ingrassa plu facilmen!

Li education in general diminue li passiones. «Li scope del education,
scri Lange, es aprender al hom dominar se, anihilar li impulsiones quel
li efecte ínmediat de su organisme fisic, ma quel ne doce in li social
raportes.»

Per li leges del hereditá li generationes deveni sempre minu emotiv, per
aquisition de ti caracteres aquisitet.




## Li gestes

Ili deve esser mentionat in un studie del expressiones pro que ili es
potent auxiliatores del mimica. Che li entes primitiva quam li savages e
li infantes, ili mem have un plu grand importantie quam li mimica, nam
por ti primitives li mimica ne es suficentmen expressiv, durante que li
geste es plu facilmen remarcat, precipue de lontan... Mem li persones
adult cultivat, quel have un grand domination sur lor tenida in publica
lassa escapar frequentmen ínvoluntari e significativ gestes quel
expresse sentimentes violent.

Quande Campanella, celebri italian filosof (1568 -- 1639), quel propagat
li metode experimental contra li reyent scolastica (quo valet le passar
27 annus in prison!), volet penetrar li intentiones de un hom, il
customat composir in prim su expressiones e su gestes secun ti hom. Poy
il observat li nov disposition prendet de su spíritu pos ti change in su
expressiones personal. Per ti medie, ne plu existet un hom de quel il ne
posset conosser li pensas e li sentimentes.

Li supra figuras ilustra exemples de gestes expressiv: un hom quel es
surprisat mette sovente su manus avan li bocca por retener un
exclamation o un cri (a). Quande li surprise deveni li timore, li hom
directe li manus ad-avan quam por repussar un adversario o li vise de un
terribil spectacul (b). In altri vezes, avan un simil spectacul, on
junte li manus quam in li prega (c). Ti ultim geste es explicat de quelc
autores per li facte que in li primitiv témpores li victetes avansat
vers li victores con manus juntet por esser incordat. -- Un mann in
colere frequentmen clude li punies (d), quam por preparar se a combatter
un adversario.

Li geste es, quam li mimica, ancor plu revelatori quam li paroles, nam
it es plu primitiv, plu instinctiv, dunc plu natural. Un autor ha dit
que «li parol ha esset dat al hom por mascar su pensas». On ne posse
dir lu sam pri li mimica e li gestes.

Noi ne parla pri gestes automatic, sin utilitá, e quel es solmen
*ticas*, e ne expresse un emotion, quam por exemple che un parlator:
frottar machinalmen su barbe o su fronte, o su capilles. On conosse mem
li ínnocent manie de alcunes, quel torna e trae li butones de lor
conparlator... til que ili laxa! No, noi alude gestes dant al mimica un
plu precis expression. Mantegazza remarca que poc persones, precipue che
li Meridionales, posse parlar sin gesticular, e mult oratores eloquent
vell sufocar si on vell obligar les discurser con li membres atachat al
córpor! Ti mimica es completmen distint de ti quel consiste in luder con
su capilles o a grattar se li nase. It es ver que plur seriosi autores
asserte que ti gestes aparentmen ínutil have in realitá quam scope
«sucusser li cerebre e facilitar li labor cerebral». Chascun cerebre
besona un special stimulant; o tabac, o café (on conosse li casu de
Balzac), o... musica, o marchada...




## Li mimica e li dessinatores

It es necessi far sempre un diferentie inter li dessin reproductent
fidelmen li natura, e li caricatura quel exagera alcun trates por plu
bon frappar li visores. Li caricaturistes deforma sempre plu o minu li
natura, sparniante tamen certe persones, che queles un deformation vell
semblar chocant vice amusant. Noi prende quam exemple de ti lege li
sequent expressiones del joya:

Ínnumerabil es li portretes de yun féminas quel subride: li angules del
bocca es levimen elevat e li dentes, tre blanc, apari (a), ma nequande
separat, pro que to vell suggester li dentatura de un animale feroci! Li
ocules es demí cludet e es sovente indicat per li spess linea del
cilies. On evita representar yunas rident tro fort, pro que to vell
deformar tro mult li trates tam bell del visage.

Por li mannes, in contrari, li dessinator usa facilmen li franc rise,
exagerante li lineas caracteristic de ti emotion (b), sin timer un
caricatural aspecte. In li figura c, traet de un magazine anglesi, li
sulca sub li zigoma es accentuat, anc li sulca sub li ocul e li sulcas
in farme de ventol exter li ocul. Ancor plu caricatural es li ultim
image traet de un reclame de cinema e representant Fernandel. On vide
per to que un actoro accepta deformationes caricatural de su visage,
durante que nequande un actressa (o star) vell acceptar it. Por
Fernandel, li dessinator ha fendet li bocca presc til li orel, e
monstrat dentes enorm e bon separat, quam ti de un cavalle.

On vide dunc que un bon caricaturist deve conosser til funde li
mecanisme del emotiones.


# Cosmoglotta A 156 (sep 1950)

OFICIAL ORGAN MENSUAL DEL INTERLINGUE-UNION

Redaction e Administration:

INTERLINGUE-INSTITUTE, CHESEAUX s/Lausanne, Svissia

Expedition: INTERLINGUE-SERVICIE WINTERTHUR, Svissia

Abonnament annual: 1 ex.: sviss Fr.8.—, 3 ex.: Fr. 14.—, 5 ex.: Fr.
20.—

29-im annu    Septembre 1950    Nr A. 156


## Qualmen propagar?

Certmen mult de nor letores va plu o min frequentmen haver li ocasion,
far un poc de propaganda por Interlingue, quande ili es in plu o min
grand circules de amicos, in un reunion, un conferentie, un club o
association. Per quelc frases in Interlingue, lentmen e clarmen
pronunciat e bon accentuat, con simplic e facilmen comprensibil
contenete, on va interessar mult persones por li problema del lingue
international in general e specialmen por su solution definitiv de
Interlingue.

Quam specimene, yo cita in li sequent alineas quelc frases, certmen apt
por tal ocasiones. Self-evidentmen on va adaptar li textu secun
possibilitá a eventual interesses special del auditoria. It va mult
interessar nos, audir bentost de litt successes atinget per ti simplic
metode far ocasional propaganda.

____

Si yo parla a vos in un lingue, quel vu ne ha studiat, quel vu forsan
nequande ha audit parlar, ma in quel vu tamen comprende de presc chascun
singul parol, to certmen pruva vos, que li lingue international ha
intrat in li stadie de su definitiv solution.

In Interlingue noi possede li instrument realmen apt por transpassar
li barrieres lingual e por far possibil li intercomprension direct del
adherentes del divers nationes e lor colaboration in omni branches del
vive cultural, in trafic, comercie, politica, arte e scientie. E si vu
audit ti poc frases vu certmen have li clar impression, que Interlingue
es li quintessentie de omni lingues cultural de Europa e America,
ordinat e regularisat in un cadre grammatical extrem facil in aprension
e -- quo es forsan ancor plu important -- tre facil in li practic
aplication.

____

Li textu contene forsan un poc plu mult commas quam un textu ordinari;
per les es indicat, que in un tal textu propagativ on deve far mult
pauses, por dar al auditor li necessi témpor, concepter li quelc paroles
just audit, ante audir li continuation.

E nu! mult corage e bon success!

_F.H._




## Karl Janotta -- 70 annus

Inter li 2 1/2 milliardes de homes qui popula nor terra on posse contar
per su fingres tis qui, activmen laborant, ha trapassat omni stadies del
planlingue desde Volapük til hodie. Un de ti poc es nor coidealist K.
Janotta.

Il nascet li 15 may 1880 in Vienna (Austria) quam unesim filio del
professor August Janotta. Il frequentat li gimnasie Theresian
(Theresianum), un fundation del imperatressa Maria Theresia (1717 --
1780) quel in general esset apert solmen a yun nobiles.

Malgré ti milieu, Janotta devenit socialist ja durant li témpor
gimnasial per li letura del roman de future de Eduard Bellamy
«Retrospection al annu 2000». Pos li prim guerre mundal il devenit
borgomastre in Kaltenleutgeben, proxim Vienna.

Ultra per socialisme il esset ocupat per li combatte contra li ebrietá e
-- quam noi omnes save -- per li question del IAL a quel il dedicat mult
témpor de su vive.

Il raconta pri to (in su «Autobiographiette Interlinguistic»):

____

Quam gimnasiast yo comensat studiar Volapük in 1896 o 1897. Ma secun
li consilie de mi patre, quel judicat ti lingue quam ínapt por li scop
visat, yo cessat aprender e propagar Volapük. In 1905, essente in
Zürich, yo fat conossentie de Esperanto e participat quam raportero del
«Neue Zürcher Zeitung» in 1906 in Geenève al duesim Congress
International de Esperanto, durant quel yo ha esset presentat a Dr.
Samenhof. In 1907, essente in Karlsruhe, yo intrat in relationes
corespondent con Couturat e devenit un del unesim Idistes.

In 1921 yo arangeat con Pigal, Moess e Quint li «Unesim International
Congress de Ido» in Wien. In 1923 yo assistet li Duesim Congress
International de Ido in Dessau (Germania) e esset electet quam
presidente del congress.

In 1923 Pigal convertet me ad Occidental e acceptat me quam
colaborator por li fundation del Occidental-Union e de su Central Oficie
in Mauer apu Vienne. Ingeniero Hans Hoerbiger, li internationalmen
conosset autor del Cosmogonie Glacial, devenit li Presidente Honorari e
Mecen del Occidental-Union, Pigal devenit li director del Central Oficie
e yo li secretario del sam institution. Li metodes purmen scientific e
democratic, queles noi aplicat in li organisation del movement del
interlingue Occidental, havet li efecte, que li Union progresset
rapidmen, e que scientistes de fama international adheret al Union.

____

Completante ti dates interlinguistic noi cita su colaboration a «Occidental, die Weltsprache»
(Repetitorie del grammatica). Poy il publicat un litt manuale de
Occidental in li editoria Frankh (Stuttgart). In ultra il scrit su
«Complet grammatica», publicat in parte in Cosmoglotta 1929 sq., e
mult altri articules interessant.

1936 il esset membre del comité tecnic (ISA 37), in li labores de quel
il partiprendet in posto ductent.

Ho-moment il es composient un «Lexico de Interlinguistica», profitant
del grand chance posser utilisar li imens biblioteca interlinguistic de
Dr. Ing. Eugen Wüster in Wieselburg (Austria).

Noi omnes desira que nor coidealist mey successar finir su labores
projectet e viver til li victorie de nor lingue international. Nor
bondesires, benque un poc retardat, mey esser bonvenit!

W. Blaschke




## † MRS. DAVE HENNEN MORRIS

Li 15 august 1950 esset un die de luctu por omni amicos del mundolingue:
Sra Dave Henne Morris morit, in li etá de 75 annus.

Li nómin de Sra Morris es ligat con ti del «International Auxiliary
Language Association» (I.A.L.A.) de quel ella esset fundator,
secretaria e mecena.

Sra Morris nascet in New York li 7 decembre 1874. Ella apartenet a un
celebri familie; inter su antecessores esset Commodore Cornelius
Vanderbilt, li rey del ferrovias. Ella maritat con sr. Morris in 1895,
quel devenit diplomato e ambassador del U.S.A. in Belgia, de 1933 til
1937.

Durant un long maladie, ella conossentat Esperanto, de quel ella devenit
un fervid partisan e por quel ella havet sempre mult simpatíe. Ma, ella
esset conscient pri li facte que per ti projecte li ultim parol in
interlinguistica ancor ne esset dit. In 1924, con su marito e un gruppe
de expertes in comunicationes e international aferes, inter queles sr.
Frederick G. Cottrell, fundator del Research Corporation, ella fundat li
International Auxiliary Language Association (I.A.L.A.) de quel ella
esset li anim. President del division de reserches e secretaria general,
ella scrit mult articules e successat interessar eminent scientistes.
Pro su labores, publicat per li Linguistic Society of America, in 1931,
ella recivet li titul de Doctor in Litteratura del Universitá de
Syracuse.

Noi havet li favore incontrar la plurvez in Paris. Li 18 julí 1925
evenit un reunion in quel on discusset li possibilitá de un eventual
union del esperantistes e idistes, ma un tal acord ne posset evenir pro
li conservatisme del chefes de Esperanto. Durant mult annus li labores
de IALA esset fat sub li direction del Britannic esperantisto, prof.
William Collinson e li criteries proposit monstrat li via a un lingue
del tip Esperanto, malgré li eforties de prof. Otto Jesperson. IALA
successat interessar un cert quantité de linguistes, precipue in li
congresses international de linguistes in Genève 1931 e Roma 1933. Circa
40 eminent linguistes signat un declaration favorabil al L.I., inter
queles professores Meillet, Debrunner, M. Cohen, C. Bally.

Noi considerat con un cert ínquietitá li tendenties de IALA, benque li
voce de Interlingue posset esser audit in divers reuniones, inter queles
ti de 1930 in Genève u Edgar de Wahl esset present.




Ma, in 1945 evenit un ver fúlmin. In li General Report 1945, noi vide
que I.A.L.A. orienta se vers principies international naturalistic,
conform generalmen a tis de Interlingue e oposit
al artificialitás de Esperanto, e on presenta nos tri tipes de dialectes:
li naturalistic basat sur maximum de internationalitá sin egardar
regularitá, un tip schematic E, vicin de Interlingue, conciliante
naturalitá e regularitá e un tip schematic K, plu regulari in detriment
del naturalitá e vicin de Novial. Li studies esset directet successivmen
de sres Stilman, Gode e prof. André Martinet de Paris.

Important labores es fat. In 1946, un spess brochura contenent 127
questiones pri grammatica, derivation, etc. del tipes naturalistic e
schematic es inviat a un selection de linguistes e interlinguistes. In
1947 un brochura: «Variantes de le lingua internationale» es difuset
por un inqueste del tip Gallup in Unit States, Britannia, Francia,
Dania, Tchecoslovacia e Chile. In li Congress del Linguistes de Paris
1948, prof. André Martinet fat un raport pri li labores e inquestes de
IALA (vide Cosmoglotta Nr. A. 141, octobre 1948).

In ti moment on posset esperar rapid solution del question e publication
del final tip del lingue, ma in seque de dissentimentes, prof. Martinet
demissionat e esset viceat de su precessor Dr. Alexander Gode.

On composi un important ovre: «International Interlingua-English
Dictionary», quel deve contener omni international paroles sub lor form
max international. Su aparition esset promisset por fine 1950. Noi
espera bentost vider it e talmen li labores de IALA va haver quam
resultate un tre valorosi utensile por omni mundlinguistes.

It es remarcabil que, departente del artificial Esperanto, li labores de
IALA ductet a formes international naturalistic e noi deve admirar li
spíritu de devotion al ovre quel monstrat Sra Morris, subtenente li
labores contraditori a Esperanto por quel ella havet tant simpatíe.

Li labores de IALA postulat enorm expenses. Nor letores va saver que un
oficie con tri salas e deciun oficiarios esset necessi por li linguistic
reserchas e practicalmen quasi omni summas esset donat de Sra Morris
self. Su nómin es intimmen ligat con IALA e noi espera que tant
important labores ne ha esset fat in van e va esser confidet a un grand
linguistic institution.

In plu de su activitá interlinguistic, Sra Morris esset benefator de
mult movementes de social progress, u ella havet proeminent oficies:
Y.W.C.A. (Cristan Association de Yunas), Leonard Wood Memorial Comité
por colecter moné por li leproses de Filippinas, etc. Durant li duesim
mundal guerre ella creat li Societé por Sucurse a Belgia. Ella apartenet
a mult clubes e societés in U.S.A.

Seniora Morris havet du filios, tri filias, decidu nepotes e un
grand-nepote.

Noi presenta a su familie nor max sincer sentimentes de condolentie. Li
memorantie de ti eminent fémina con grand cordie e amor al homanité va
sempre restar in nor mentes.

L.M. de Guesnet

President del INTERLINGUE-UNION




## Ancor li querelle pri «geresaniĝbezonuloj»

De un lettre recivet de un esperantist australian, noi extrae li sequent
passages:

____

Estimata Sinjoro -- Mi ĵus legis la artikolon «Li Querelle pri
"`Geresaniĝbezonuloj`"» ĉe paĝo 10 de via bonega Nro 151 (Januar 1950).
Nu, mi tute ne volas diskuti, nek disputi, pri kiu lingvo plej taŭgas
por la Internacia. Tamen justecon kaj ĝustecon mi ŝatas; kaj tiu via
artikolo estas nek justa nek ĝusta, ĉar la vorto «gerenasiĝbezonuloj»
NE estas Esperanto. Plena sensencaĵo estas ĝ. En esperanto la vorto
«convalescentes» estas «resaniĝantoj». ... La vorto
«geresaniĝbezonuloj» estas tie same ridinda kia en la angla la vorto
«convalescencenceneedfulness».

Permesu, ke mi aldonu, ke tiaj vortoj, kia «hospitalo», estas uzebaj
en Esperanto. La vorto «hospitalo» egalas je «malsanulejo». La sola
afero do estas, uzi tiun vorton kiun komprenos tiu de vi celata. Eble,
sed pri tio mi ne scias, ke skribante al Aziano en Esperanto, pli bone
estus uzi la vorton «malsanulejo». Jen nur afero de persona opinio kaj
gusto.

Kun plej koraj bondeziroj kaj salutoj, sincere via

Joab Eljot,

iu malfanatika Esperantisto.
____



Car senior Eljot,

Noi ne have sovente li plesura posser discusser con esperantistes ne
fanatic e noi dunc con gratitá accepta li ocasion quel vu oferta nos per
vor articul. Tam plu que vu posit it sub li motto: Justicie e justitá, a
quel noi es tre sentibil.

Vor response include tri afirmationes: 1) li parol
«geresaniĝbezonuloj» ne es Esperanto; 2) li corect parol es
«resaniĝantoj»; 3) it es anc possibil dir «hospitalo» vice
«malsanulejo».

A punctu 1) yo fa remarcar por li n-esim vez que it ne es noi qui ha
inventet li parol «geresaniĝbezonuloj». It esset usat del
Esperantistes in un prospecte turistic pri li cité Bern. It es poc
probabil que su autores vell har specialmen inventet ti parol barbaric
in un document propagandistic. E si ili realmen ne save scrir Esperanto
corectmen, esque to es nor culpa?

Támen ples permisser me posir vos un question. Quo autorisa vos afirmar
que li parol «geresaniĝbezonuloj» ne existe in Esperanto? Li sol facte
que it forsan ne es citat in li lexicos de Esperanto ancor ne sufice por
condamnar it. Un parol corectmen format secun li regules de derivation
in Esperanto ne posse esser rejectet quam apocrif, nam a quo vell tande rimar
li tant trumpetat «fortie creativ» de Esperanto? Li parol
geresaniĝbezonuloj es ni plu bon ni plu mal quam centenes de altri
formationes queles es in parte mem plu desfacilmen analisabil quam ti
compatibil «geresaniĝbezonuloj».




Ma yo ne vole discusser ci li relativ merites de «geresaniĝbezonuloj»
e «resaniĝantoj». It ne es mi afere. To quo interessa me es li
fundamental controverse pri radicas autonom e paroles
composit (kunmetitaj au derivitaj vortoj). Vu asserte que paroles quam
«hospitalo» es usabil in Esperanto e que ti parol equivale a
«malsanulejo». Vermen? Ples aperter li PLENA VORTARO ye li págin 178.
Li definition de «hospitalo» quel vu trova ta, es li sequent: «Ejo
kie on kuracas, ordinare senpage, malriĉajn malsanulojn». It sembla me
que ti definition aplica se plu corectmen al notion «hospicie». It ne
equivale a «hospitalo» por quel li sol possibil traduction resta
«malsanulejo».

Vu ancor asserte que li afere reducte se a «usar li precis parol quel
li adressario comprende». Dunc, on mey scrir «hospitalo» quande on
scri al sres. Johnson, Dubois, Richter, Alvarez, Ericsson e
«malsanulejo»  quande li lettre es directet as sres. Wang-Tching-Wu,
Lilialulai, Ngombe-Mponde o Ras Bambu.

Ti astutie posse eventualmen successar in lettres privat, ma quo pri li
libres e jurnales? Esque tis-ci va egardar li besones del occidentales o
tis del asiaticos? Forsan, por ne far li minim pena ni al unes ni al
altres, on va far separat editiones por chascun de ili?

In realitá vor scrupules es absolutmen superflú. Omni asiaticos qui
parla Esperanto conosse tre bon li paroles international, nam omni ti homes
sin exception conosse adminim un del vivent lingues europan. Li Chinese,
Japanese o Etiopian quel interprende li enorm labor studiar un lingue
del tip indoeuropan, fundamentalmen diferent de su lingue matrin, dedica
ti efortie in unesim loc al aquisition de un lingue vivent, por ex.
anglés, quel oferta le ínfinitmen plu mult practic avantages quam li
conossentie de Esperanto. Omni assertiones contrari es pur fanfaronada.

Li esperantistes es prendet inter du foyes. Quande noi mentiona li manca
de internationalitá del vocabularium de Esperanto, ili hasta emfasar li
virtús del autonom «vortfarado» quel fa ex Eespo li «plej facila
lingvo internacia». Ma quande noi cite li sovente burlesc derivates e
charades queles pullula in Esperanto quam consequentie de ti principie de
autonom «vortfarado», ili intra in un violent colere e declara que li
corespondent paroles international anc existe in Esperanto e que ili es tam
corect quam li charades. Desde mult annus noi seque con amusament ti
pezze de acrobatie dialectic quel consiste in saltar de un argument al
altri quam un urs dansant sur un platte tro calid.

It es un cruel dilemma ex quel existe null surtida. De un látere
Zamenhof pretendet aleviar al aprensores li labor necessi por li
aquisition de un vocabularium suficent, limitante li númere del radicas
a un minimum; del altri látere il ne volet o ne posset renunciar
completmen al paroles international. Pro to il inventet li famosi regul
15 quel permisse a ti paroles reintrar in li lingue tra li detra-porta.
Ma on vanmen sercha un valid criterie por determinar li sfere de
usabilitá del du principies, nam Zamenhof ha esset consequent ni in li
un ni in li altri direction.

Si por ex. on departe del principie que por afacilar li aprension del
lingue it es necessi reducter li númeres del radicas a un minimum e
explotar li «fortie creativ» de Esperanto per formar self ex radicas e
afixes li besonat paroles complex, on posse questionar se pro quo on ne
ha aplicat ti principie plu sistematicmen in li oficial «vortaroj». Si
ti principie es bon, pro quo on mantene li parol «kontrabando» quande
on posse vicear it per «fraud-importo»?



Pro quo on tolera moderna vice malantikva, pro quo diversa v.
malsamspeca, ŝipo v. akvoveturilo, blinda v. nevidpova, kontrasto v.
malego, diverĝa v. disiranta, oazo v. dezertinsulo, influe v. alefiki,
skeleto v. ostaro, servico v. manĝilaro, kontinua v. seninterrompa,
rifuzi v. malakcepti, rezultato v. finsekvo, konversacio v.
interparolado, pantomimo v. gestteatraĵo, guto v. fluaĵero, ganto v.
manvesto, klistero v. intestmalplenigilo o fekaĵelirigilo? Etc. etc. Pro
quo?

De altri parte, si on aconosse li utilitá o necessitá admisser anc li
paroles international quam radicas autonom, on posse solmen mirar que on
ne ha pensat aplicar ti metode al paroles max genant, i.e. tis queles
pro lor frequentie vell precismen besonar max urgentmen esser viceat per
equivalentes international, quam por ex. malgranda, mallonga, malfermi
etc. e li tot serie del corelatives.

Competent autores esperantistic (Waringhien, Manders) es sat objectives
por ne cluder lor ocules córam ti evident contraditiones. Manders
aconosse que li intention, reducter li númere del radicas por afacilar
li aprension, ha fallit, quo ya es demonstrat per li sempre crescent
introduction de neologismes in Esperanto. Il anc aconosse li necessitá usar
plu mult radicas autonom e contenta se per excusar li usa de
«kunmetitaj vortoj», alegante li avantages de ti metode por poc
instructet persones. Waringhien prova conciliar li du metodes, pledante
por -- e mem aconossente li necessitá de -- li usa de plu mult radicas
autonom in special dominias (poesie, tecnica etc.). In revancha il
admisse li mantention del «kunmetitaj vortoj» in li lingue comun, ma
mem ci il fa ancor cert reserves.

It es evident que un tal specie de «compromisse» ne posse esser
considerat quam un solution. On ne posse ad infinitum mantener li
coexistentie de du tipes de parol-construction in li sam lingue,
precipue quande on revendica por ti-ci li qualification de «plej
facila». Plu tost o plu tard li esperantistes va esser fortiar decider
inter li du e li election ne posse esser dubitabil. Ili va dever adopter
li via del internationalitá, nam on ne posse haltar li rote del
evolution. Ma tande li inferioritá de Esperanto in relation con IL va esser
ancor plu manifest, nam in Esperanto li radicas international ne posse esser
usat sin mutilation e ad-plu it es impossibil incorporar les organicmen
in li sistema de derivation de Esperanto. Pro li fundamental erra in li
construction de Esperanto it existe por ti lingue null salvation possibil ni
in li un ni in li altri direction. E to es un del factores de su
ínevitabil desaparition final.

Ples excusar, car sr. Eljot, ti lugubri prediction. Ma ne crede que noi
exulta pro li fate quel atende Esperanto. Si noi propaga IL, it ne es por
mortar un odiat ínamico. It va ve!(?) morir anc sin nos. It es just ti
intim conviction pri li fate ínevitabil de Esperanto quel incita nos
perseverar in nor eforties. Noi vole esser pret por ofertar al munde un
plu bon solution. Si per to noi successa impedir li fiasco definitiv del
idé mundolingual, noi va considerar nos quam plenmen recompensat por nor
grand sacrificies e li penibil luctes contra mult adversarios queles
regretabilmen ne es omnis tam «malfanatika» quam vu.

Tre sincerimen vor

_A. Matejka_




## Atention al fungos!

Lis Dupanloup festa li 10-im anniversarie de lor maritage. Por celebrar
dignimen ti solemni eveniment, ili ha invitat quelc intim amicos a un
lucullic supé. «To va esser un excellent ocasion por servir les li
superb fungos queles yo ha coliet yer in li foreste», dit sr. Dupanloup
a su marita. «Bon idé», respondet ti-ci, «ma esque tu es cert que null
species venenosi ha glissat se in tui recolte? On nequande posse esser
tro caut in tal situationes e li consequenties de un erra vell esser
catastrofic.» «Null motive por anxietá», respondet sr. Dupanloup.
«Yo es suficentmen expert in micologie por ne far erras e por pruvar
to, yo va mixter un quantité de fungos al repaste de nor cane Tobby
quel, quam tu save, es quam noi un grand amator de criptogames. Si il ne
maladija intra du hores, li pruva pri li ínnocivitá del fungos es fat e
tu posse servir les sin timore a nor gastes.»

Li idé es excellent. Tobby recive un bon quantité de fungos quel il
devora con delicie. Null signes de intoxication; du hores pos li repaste
il gambilla tam alertmen quam antey. Sra. Dupanloup, definitivmen
tranquilisat, da al servitora li necessi instructiones por li
preparation del supé e atende con serenitá li ariva del invitates.

Li litt festa es un complet success. Li gastes fa honor al excellent
repaste e gratula sra. Dupanloup tot specialmen pro li deliciosi fungos.
Ella es ravisset e lansa a su marito un regarde de gratitá pro su
successosi cooperation al supé festiv.

Ve! Li triumf ne dura long. In li medie del repaste, li servitora
adcurre, su visage livid e balneat de lácrimes. «Tobby es mort!» ella
exclama inter du singlutes. Catastrofe! Frigid sudores invade li dors de
sr. Dupanloup. Li responsabilitá es terribil. Ma il es un mann e il
conosse su deve. In poc paroles il explica al gastes aterrat li lugubri
signification de ti nova e il hasta alarmar telefonicmen li medico.
Ti-ci adcurre pos poc minutes e mersí a su provision de vomitives il
successa conjurar li catastrofe. Un conscientiosi lavation del stomacos
consolida su energic labor. Ancor levimen sucusset del fort emotion e
con un debil subride sur lor verdatri visages, li gastes resedenta
circum li table, mersiante interiormen Deo pro li miraculosi salvation
de un horribil morte. In ti moment li servitora fa su reaparition e
anuncia: «Li mann ha just venit por forportar li cane.» «Quel mann?»
questiona sr. Dupanloup con debil voce. «Nu, li chofero quel ha
aplastat Tobby con su camion!»

_A.M._


## Definitiones

Rich mann: Ti qui ne time petir li venditor monstrar le alquó minu car.

Hiverne: Li seson durant quel noi efortia nos mantener nor logí tam
calid quam it esset in estive, quande noi plendit pri li calore.



Un idiote rich es un riche; un idiote povri es un idiote.




## Garantíe del minimum vital



Univ. prof. Dr. Felix Klezll.

Progresser in li via al socialisme o retornar al principies del economic
liberalisme es li grand problema fatal avan quel Europa sta durant li
reconstruction de su economie e cultura.

Ja per un tre summari investigation de ambi principies noi reconosse,
que li liberalisme es li utopie del libertá in detriment al egalitá, ma
li socialisme es li utopie del egalitá in desavantage del libertá. To
significa ante omnicos, que ínlimitat libertá anihila li bene del
egalitá, quel es apreciat de nos, in adminim egalmen alt gradu, e que
absolut egalitá ducte necessimen a ínegalitá. Ma to significa anc, que
ambi principies representa solmen li ideal antitese del du extremes. Li
real órdine del social vive posse plu o minu aproximar se a ili, sin
alquande completmen coresponder a un del du extremes. In omni liberal
economie existe juridic barrieres de personal libertá, e anc li plenmen
socialisat economie
lassa spacie al líber resolution e al concurrentie del production in un
gradu quel ne es a despreciar. Ti-ci facte ne dispensa nos del deve
decider, sur quel via noi deve ear, proque it acte se justmen pri
delimitar li radie del du principies.

Li discussion pri li via sequend rarmen es fat sur li base de purmen
sciential argumentes, ma max sovente sur li fund de politic dogmas. On
ya deve conceder, que li decisiv problemas fundamental ne posse esser
judicat purmen scienticmen, in tant que it acte se pri li ultim valores
del vive, queles advere on posse reconosser, ma ne pruvar. Li scientie,
quam li dominia del pruvabil absolut veritá, competi in prim loc ta u es
parlat pri idés «índependent de valores», dunc ne pri afirmationes,
queles es deductet de un cert sistema de valores e pro to possede solmen
un relativ validitá. Nam pri li valores on posse dir -- e to forsan sona
deceptiv e trivial -- nequó altri quam pri li species del gustes: «De
gustibus non est disputandum!» Suposiente solmen un general
aconossentie del suprem valores e de lor ranges, un scientic solution es
possibil anc intern de un sistema de valores. Per to li valores deveni
quasi absolut; ergo li deductet conclusiones possede un general
validitá.




Li postulates del libertá e del egalitá sembla apartener a ti suprem
valores, queles posse pretender a tant general aconossentie, que in mult
constitutiones ili es elevat a garantíes del individue conform al jure
natural e derivat directmen ex li natura homan. Ma durante que in li
témpor del unesim codification de ti jures natural on posset suposir,
que ambi jures fundamental contene null contrast, li economic evolution
del 19im e 20im secul ha instructet nos, que in general li libertá posse
exister solmen in desavantage del egalitá e egalitá in detriment del
libertá. Si li Atlantic Charta posi li libertá de misere e de fame avan
li politic jures del libertá del parol e del conscientie, in ti casu it
solmen hauste ti instruction ex li historie, que politic libertá es sin
valor si li economic libertá, to es li economic existentie, ne es
securat. Ma to significa in sam témpor un scale de valores, quel posi li
jure exister ante omni libertás
in li sómmit de omni valores e quel fortia nos sacrificar tant mult del
altri valores quant es absolutmen necessi por securar li suprem valore.
Garantir li existentie del individue es li deventie des societé, contra
to sta quam corelate li deventie del individue laborar. Pro to anc ti
deventie es a posir avan li libertá, quo significa, que libertá posse
esser concedet solmen sin violar li completion de ti deventie. Li jure a
un existentie es tam general quam li deventie laborar, per to li max
important substantie del postulate del libertá es realisat. Ergo libertá
posse exister solmen in tant, que ti postulates del egalitá ja es
satisfat.

Quel consequenties resulta ex ti concismen esquissat code del suprem
valores por li economic órdine? In prim loc li unesim comandament del
economie sembla esser li garantíe del economic existentie, quel deve
esser satisfat mem ye li precie del perde del libertá. Ma atinger to ne
es possibil sin un central direction e administration. Pro to por
garantir li minimum del existentie, li projectet economie necessimen
monstra se quam li convenent sistema economic. Intern de ti sector
domina li principie del egalitá, li principie del labor-deve, li
principie del objectiv determination del valores, del fixat precies, del
rationat quantitás e del strettmen limitat selection del consum. Sub
normal conditiones li sector del existential minimum va postular solmen
un parte del economic forties productiv, durant que li sector del
economie del líber mercate sempre extende se secun li progress del
economie. Ci dómina li principie del libertá, li principie del líber
selection del profession, li principie del subjectiv determination del
valores, del ínlimitat precies e del líber production e del líber
consum.

On posse imaginar se li principal distintion de ambi sectores tam
mantenente li privat proprietá del productiv medies quam suposiente un
socialisat economic. In li unesim casu it es solmen necessi fixar li
contingente del merces, queles li privat productores deve liverar al
sector del existential minimum por mantener in function ti sector apu un
economie del líber mercate. In un tal sistema li salarie del ovrero deve
consister sammen ex du tangentes, de queles li un servi por covrir li
minimum del existentie, li altri por líbermen contentar li besones. In
to ya on va sempre departer del existential beson de singul person e va
cuidar pri li existential besones del familie per un general
assecurantie social. Sin egard al familiar statu del ovrero, chascun
interprensor e  laborero vell dever payar li contribution por it. In
cert circumstanties un tal assecurantie posse esser importantissim por
li politica social, pro que per li absolut garantíe del minimum del
existentie it tre supera omni conosset medies por favorisar li fundation
de families, quam prestages por maritage, sucurses por infantes.




Li timore, que sub li regime del líber selection de su profession, mani
professiones necessi al production de merces vital ne vell trovar se in
suficent númere, evanesce, si por tal poc demandat ocupationes on
introducte un general labor-servicie obligatori durant un o du annus. In
vice del armat servicie to representa
un «alimentari servicie», quel ya es nos minu notori quam li militari
servicie, ma convene plu bon al cultur-ideale del homanité quam li
general servicie militari. Per un tal servicie alimentari anc un
harmonic instruction del homes vell esser garantit, queles vell devenir
impressionabil por li diversitá del economic activitá. It contribue a
diminuer odie e manca de comprension del classes in vast mesur.

Certmen li execution de un tal sistema fa necessi detalliat
considerationes e projectes, ma it sembla me ne esser contraditori quam
omni altri essayes del economic reconstruction e it possede li qualitá
superior arangear maximal valores homan in un órdine, quel ne ducte al
formation de nov partises, ma al association del homes sur li via al
progress.

(Autorisat trad. ex «Die Presse» del 10.5.57, Wien, de E. Moess)




## Nov publicationes

Recentmen noi recivet pluri interessant publicationes in Interlingue o
in lingues national pri Interlingue.

ALMANAC INTERNATIONAL. -- Nor tchecoslovac coidealistes es astonant
mannes: null desfacilitás impedi les realisar lor idés por li success
de Interlingue. Ili just ha publicat un Almanac international
mimeografat con covriment printat. Vi li contenete: Cives del
nationes... -- Marcha con noi. -- Interlingue-Union. -- Post-Bux. -- Adhere
al amical corespondentie. -- Chimic elementes. -- Index del landes e del
states. -- Nor publicationes. -- Curt grammatica de Interlingue. -- Quo es
Interlingue. Tchecoslovac Balnerías. -- Tchecoslovac comercial domes. 16
págines. Precie: Fr. 1.— afrancat.

UNE LANGUE AUXILIARIE? Pourquoi? Comment? L'INTERLINGUE, langue de
compréhension immédiate. 20 págines, printat, formate 11 x 13.5 cm.
Precie Fr. 0.30 sviss; Fr. 25.— francesi afrancat. Autor e editor: Prof.
Paul Laeng, 17 Grand'Rue, ALTKIRCH (Ht. Rhin), Francia. Ti interessant
brochura in francesi es un excellent resumé del problema del lingue
auxiliari. Vi li divers capitules: Un poc de ancian historie. -- In nor
«era atomic» modern un lingue auxiliari vell esser tre util. -- Esque
noi va adopter un lingue national? -- Esque noi va adopter un neutral
lingue? -- Esque noi va adopter un lingue inventet? -- Volapük -- Esperanto
-- Ido -- Li lingue auxiliari ne besona esser inventet. -- Structura de
Interlingue. -- Un specimene de Interlingue. -- Consequenties. --
Conclusion.

Ti brochura quel posse esser includet in lettres, es un excellent medie
de propaganda por Franceses.

VEJEN TIL INTERNATIONAL FORSTÅELSE, editor: Dan Interlingue-Federation,
Munkeringen 2, ODENSE, Danie. Formate 14.6 x 22 cm, 8 págines printat,
in lingue dan. Precie ne indicat.

Ti grand prospecte in dan es bon printat. It contene un introduction pri
li necessitá de un lingue auxiliari, un curt grammatica, un prov-textu,
un curt historie pri li developament de Interlingue, informationes pri
nor organisationes international e national, nor publicationes e un curt
catalog e quelc judicies de conosset linguistes (Jespersen, Meillet,
etc.)




## Til quande un lingue universal?

Li adoption de un Lingue Universal imposi se nu plu quam alquande,
declara Sr. Mario Pei, professor de lingues romanic in li Universitá de
Colombia e autor de un ovre intitulat «Historie del lingue». To es ti
libre pri quel prof. Pei ha esset interviuvat de Marcelle Henry durant
un recent emission de «Vi New York».

Un long capitul de ti libre es consacrat al lingue universal del futur.
Li Unit Nationes, dit li autor, vell posser apellar a sapient linguistes
de omni landes por demandar les preparar ex omni fontes un lingue
international. Ti lingue vell dever esser docet al infantes desde lor
intrada al scol matrinal, talmen que in li fine de lor studies li
disciples mey esser perfect bi-linguales. Li presse, li radio e li
cinemá vell usar it egalmen por que it mey devenir vivent exter li
etablissementes de docentie; it vell anc esser practicat del turistes
visitant extran landes.

Un tal lingue nullmen vell riscar devenir un simplic surogate del
lingues ja existent. Nam, per usar it por li relationes international,
per adaptar it al besones expresser omni modalitás del pensada e del
vive modern, it vell prender vive e córpor e vell inrichar se per li usu
quel on vell far de it. E on posse esperar que permissente a omni
popules del terra plu bon conosser se, it va devenir un medie por
cementar li raportes inter landes e servir al afere del pace mundal.

(Ex «La Voix de l'Amérique», comunicat de sr. T.Ditisheim, Genève)


## Stenografie e Interlingue

Sr. Kurt Feder ha perlaborat un adaptation del sistema stenografic
«Deutsche Einheits-Kurzschrift» (German Stenografie Unitari). Il
inviat nos un clave de 8 págines, scrit in Interlingue, con omni regules
e indicationes necessi por aprender scrir e leer ti sistema de
stenografie. Un extrate ex ti clave es reproductet in li sequent págin.
On vide quant bon ti sistema national posse esser usat anc por
Interlingue.

Anc por li sistema «Stolze-Schrey», li sol sistema usat in Svissia
german, existe un adaptation por Interlingue. On constata li sam
facilitá de usation anc por Interlingue. Por li existent adaptationes de
ti du sistemas german al lingues italian, hispan e francesi e por li
sistemas original in ti lingues on posse mem dir, que ili es strax
usabil anc por stenogrammas in Interlingue. Por li francesi sistema
«Duployé» existe anc un special adaptation a Interlingue de sr. Creux.

Yo personalmen usa mem li original sistema «Stolze-Schrey» por german
anc por Interlingue. Solmen pro li plu grand frequentie de vocales final
in Interlingue yo usa 4 abreviationes plu curt por A, I, O e U in
analogie a ti por E, quel es ja sat curt anc in li german stenografie:



de = (simbol), da = (simbol), di = (simbol), do = (simbol), du =
(simbol).

In ti ocasion yo amemora que it existe anc un stenografie original por
Interlingue de sr. J. Cordonnier. Ti brochura printat de 16 págines es
scrit in Interlingue e editet 1937 de sr. Jos. Svec, Praha.

Noi mult mersia nor coidealist sr. Feder pro su grand e successosi
labor, per quel il ha completat li serie de adaptationes de national
sistemas stenografic a Interlingue.

Dr. F. Haas







## Vers li comprension international

Tal es li titul de un serie de brochuras publicat per UNESCO por li usu
del educatores. Ex un de tis-ci «Dans la classe avec les moins de
treize ans» (in li classe con tis de minu quam 13 annus) noi extrae li
sequent alineas (p. 63):

____
UN LINGUE INTERNATIONAL

It es in ocasion del corespondenties scolari que noi ha abordat li
problema del lingue international auxiliari. In facte, in li etá u ili
es capabil  scrir e leer in un altri lingue quam li lor, li eleves del
scol secundari disposi de poc líber-témpor e sovente ne have un vivid
aptitá por scrir lettres. Ili vell coresponder plu voluntarimen inter
deci e decitri annus; ma in ti moment li pluparte de ili ne save
suficentmen alquel lingue extran. Un lingue international auxiliari vell
permisser les coresponder, desde ti etá, con infantes de altri landes, e
coresponder con qui ili vell desirar, durant que, til nu, til
corespondenties posse far se solmen in anglesi, francesi, hispan o
italian, t.e. in un del lingues plu comunmen studiat in li scol. Li
interesse de ti exchanges vell dunc crescer in sam témpor quam lor
númere.

Noi suggeste al educatores ti medie generalisar li corespondenties
international quel, practicat secun li supra spíritu, apare nos apt a
nodar, inter infantes de omni landes, ti relationes personal sin queles
li sentiment de apartenentie al homanité va restar sempre privat de
sangue.
____


## Filologic crumel

Li dan magistre Kaj Bom participat al congress del nordic filologes in
Helsinki e scrit un articul pri li desfacilitás lingues de un turist in
Finland (Suomi). Inter altricos il di: «Tis qui rememora del témpor
scolari li 3 declinationes del substantives del grammatica german o
forsan mem li 6 del latin, va sentir frigid sudor invader su front,
audiente que finlandesi jongla con 15 (deci-quin) casus. Pos to it neplu
posse chocar que li sortiment de infinitives ascende a 4.»

Ma con special interesse un interlinguist lee li sequent passages:

____

Si sur li banknotes de 1000 mark, imposant in li exterior, ma ne in
valor interior, on lee «Suomen (genitive de Suomi) *pankki*», it ne
es desfacil imaginar se que on intentet alquo quam «li bank de
Finland». Ci on tamen sta córam un mult plu yen parol pruntat, e on es
tre grat que li finlandesi ha esset e es ancor liberal al fix stock de
international paroles foren queles p.ex. in articules de jurnales
sovente forma un serie de passa-lápides med queles on quelcvez successa
passar li violent torrente de Volapük con alcun profit. Paroles quam
«kruunprinssi, sosialidemokraatti, stadion, traktori, moottori, auto»
etc. causa ya null cap-rupte.

In contrari li finlandeses ne merita mersí pro har posit li parol
«puhelin» sur lor telefon-buxes vice li plu old «telefooni», li
identic nationalisationes «Fernspreche» (german) e «simi»
(ilsandesi, originalmen: fune, capbble) vermen ja suficet...

____

H.P. Frodelund




## A nor colaboratores

Por aleviar li grand labor del comité de redaction de Cosmoglotta, noi
insistentmen peti nor estimat colaboratores atenter li sequent
recomendationes:

1. Scrir solmen sur un látere del folies, preferibilmen per
scri-machine.

2. Suficentmen interspaciar li lineas.

3. Lassar un grand márgine a levul.

Ti precautiones es necessi por permisser li revision del manuscrites. Li
edition de nor oficial organ postula tant mult pena e témpor que noi
deve posser contar sur nor colaboratores por aleviar ti labor secun
possibilitá. Noi reserva nos li jure escartar o retromisser a lor
autores omni manuscrites queles ne es redactet in conformitá con li
regules supra indicat.

Un cordial premersí a omni colaboratores queles benevole auxiliar nos in
ti relation.   Redaction de Cosmoglotta



PRECIE DEL ABONNAMENT ANNUAL A «COSMOGLOTTA»

Sviss Fr. 8.— = 13 s.4.d = Fr. 640.— fr. = ned.f. 7.— = 2 doll. = DM 8.—
= Lit. 1150.— = Fr. 70.— belg = sves Kr. 9.60 = dan Kr. 13.21 = norv.Kr.
13.20 = Kcs 90.— = pol. zloty 700.— = Soviet rubles 8.—

Noi memora:

1. Li abonnament a Cosmoglotta es *annual*.

2. It comensa li 1-im januar.

3. It continua de annu a annu til revocation scrit del abonnante ante li
31 decembre por li sequent annu.

4. Car abonnator, ne atende que li administration o li agent scri vos
por demandar li payament de vor abonnament. To postula ínutil expenses e
augmentation del custas del revúe.

5. Recruta adminim UN NOV ABONNATE durant li current annu: Demanda
materiale de propaganda al administration del revúe.

6. CHASCUN nov abonnate recive *gratuitmen* 3 ancian numerós de
COSMOGLOTTA.     Administration de Cosmoglotta




## Interlingue-Union

Chascun abonnate a COSMOGLOTTA have li jure devenir membre del
INTERLINGUE-UNION sin suplementari payament, nam li contribution es
includet in li precie del abonnament. Tamen por esser membre it es
necessi plenar li carte de adhesion a nor universal organisation. Ples
demandar ti carte al central oficie e pos li reception del adhesion, vu
va reciver li STATUT del INTERLINGUE-UNION just publicat (form. IU/54) e
li carte de membre.




## Contenete

- F.H.: Qualmen propagar?
- W. Blaschke: Karl Kanotta
- 70 annus.
- L.M. de Guesnet: Mrs Dave Hennen Morris
- A. Matejka: Ancor li querelle pri «Geresaniĝbezonuloj».
- A.M.: Atention al fungnos.
- Dr. Felix Klezl: Garantíe del minimum vital.
- Til quande un lingue universal?
- Dr. F. Haas: Stenografie e Interlingue.
- Dr. Karl Jaspers: Nor future.
- Vers li comprension international.
- Filologic crumel.



Red. e Adm.: INTERLINGUE-INSTITUTE, CHESEAX s/L., Svissia




# Cosmoglotta A 157 (oct 1950)

OFICIAL ORGAN MENSUAL DEL INTERLINGUE-UNION

Redaction e Administration:

INTERLINGUE-INSTITUTE, CHESEAUX s/Lausanne, Svissia

Expedition: INTERLINGUE-SERVICIE WINTERTHUR, Svissia

Abonnament annual: 1 ex.: sviss Fr. 8.—, 3 ex.: Fr.14.—, 5 ex.:
Fr.20.—

29-im annu    Octobre 1950   Nr A. 157


## Li redaction de cosmoglotta

Pro li demission de sr Ric Berger quam redactor de COSMOGLOTTA li
redaction de nor oficial organ es organisat quam seque:


### Grand Comité de Redaction (GCR)

Ti colaboratores ingageat se inviar nos regularimen articules por
Cosmoglotta. Ili anc va acceptar ti articules scrit del landal
colaboratores ocasional por transmisser les al Central Oficie. (Pri li
regules concernent li redaction de tal articules, ples vider Cosmoglotta
A/156, pg. 96).

Vi li liste (* = colaboratores ocasional):

- AUSTRIA: W. Blaschke *.
- ANGLIA: I. Federn.
- DANIA: H.P. Frodelund.
- FRANCIA: L.M. de Guesnet, G. Aguiré, J. Roux *.
- GERMANIA: K. Feder, Dr C.A. Pfeiffer.
- ITALIA: Dr Fr. Mascanzoni.
- NEDERLAND: A. Koning, M. den Outer *.
- SVISSIA: Dr Haas, K. Hamburger, F. Lagnel, A. Matejka, Dr Pollog.
- TCHECOSLOVACIA: L. Podmele, J. Podobský.


### Comité de Redaction (CR)

Li *selection* del articules va esser fat de s-res De Guesnet,
Hamburger e Lagnel.

Li *revision* va esser executet de s-res Dr Haas, Matejka e Dr Pollog.

Nul chef-redactor va esser electet.

Noi sincermen mersia omni ti colaboratores queles ha strax respondet
afabilmen a nor apell. Noi ne dúbita que li colaboration de ti
coidealistes va permisser a nor revúe contener varie interessant
materie.

In fine, noi mersia calidmen sr Berger quel, durant 17 annus, chascun
mensu ha devoet su forties, témpor e competentie al redaction de nor
oficial organ. Noi mey esperar que il va posser recomensar su
colaboration in un ne tre lontan future.

CENTRAL OFICIE: Fred Lagnel




## Li finales

Li tese pri li necessitá del abolition del finale adjectivic -i in
favore del general finale eufonic -e ha esset defendet til nu in
Cosmoglotta con tant ardore e con tant mult argumentes peremptori que
mani letores forsan ja ha questionat se qualmen it es possibil que noi
ha usat ti maledit finale durant plu quam 25 annus sin remarcar que it
es un anacronisme e un ofense al principie de naturalitá. Yo va efortiar
me examinar in li sequent lineas quelcunes del argumentes citat in
favore del general finale eufonic -e e provar retablisser li fortmen
ledet reputation del finale -i.

Ante far to, yo va consacrar quelc paroles al question del eufonie quel,
quam on save, es ye li orígine del tot «movement de reforme».




### 1. IL ne es sat eufoniosi por romanes.

To es un afirmation sin pruva. It existe lingues romanic, quam por ex.
portugalesi queles aspecte tre sonori sur li paper, ma queles in
pronunciation es minu eufoniosi quam russ con su multitá de
combinationes consonantic. Ma it existe anc lingues romanic queles mem
in lor scrit image monstra un astonant similitá con li fonetic caractere
de IL:

Rumanian: Fruct, gust, mult, diamant, crud, fund, disc, export,
fabricant, nord, alb, etc.

Catalan: Estat, aquest, ric, amb, part, semblant, retorn, front,
moviment, acord, govern, plebs, etc.

Ladin: Sort, temp, gust, chod, bass, dialect, infiern, pesch, brav,
depart, cuolp, suord, etc.

In realitá solmen italian e hispan monstar un plu grand richesse de
finales vocalic quam IL, ma per to ancor ne es pruvat que Italianes e
Hispanes es vermen genat per li manca de ti richesse in IL. Adplu ambi
lingues excelle per un judiciosi distribution e repartition del vocales
a, e, i, o. De to resulta un impression de harmonie quel noi certmen ne
va obtener in IL adjuntente ciecmen e obstinatmen li sempre sam e unic
finale -e, a un quantité de paroles queles noi pro quelcunc motive
considera quam nu suficentmen «eufoniosi».


### 2. Li -e es plu natural quam finale adjectivic

In general li adjectives latin in -us (-a) ha transformat se in li
lingues modern in -o (-a): I nuovo, H. nuevo; tis in -is, -er, -ix,
-ax, -ox ha dat li finale -e: forte, celebre, felice, vivace, veloce.
Or li adjectives in -o (-a) es plu frequent quam li formes in -e; si
dunc noi adopte -e quam finale general por li adjective in IL, solmen un
litt minorité de paroles va har devenit plu «natural». In li grand
majorité del casus (ex. nove, furiose, multe, exacte, oblique, etc.) noi
va simplicmen har viceat un finale «ínnatural» per un altri finale
exactmen sam ínnatural. It vell esser un joca alegar I furiose quam
subten por li finale -e, nam ci li -e es solmen li signe por li forme
feminin del plurale, durant que li forme masculin have li finale -i.

In realitá it ne existe un tipic finale «natural» por li adjectives:
in li lingues romanic li vocales -a, -e, -i e -o indica li sexu e li
númere, e ili vale por li substantives tam bon quam por li adjectives.
Or, si noi da al vocale final del adjectives un valore purmen eufonic,
it ne es visibil, pro quo -e vell esser plu bon quam -i. In strict
logica quelcunc vocale vell convener por ti scope.




On va objecter a to que si it existe null vocale caracteristic
ni por li substantive ni por li adjective e si in li lingues romanic
vivent li finales del adjectives sempre es identic con tis del
substantives queles ili qualifica, tande it es logic introducter li sam
congruentie anc in IL, usante li sam finale e por li substantives e por
li adjectives.

LI rasonament sembla convictiv e it vell esser acceptabil, si li
situation in IL vell esser li sam quam in li lingues vivent. Or, quam ja
dit, noi constata in I e H un plu grand diversitá de vocales, durant que
ILI es caracterisat per un clar preponderantie del vocale final -e.
Mersí al usa del -i final por adjectives noi successa evitar un tro
grand equilibrie in li distribution del finales vocalic. Si noi, in
contrari, extende li usa del -e final ancor al adjectives, *pos ja har
augmentat li númere de substantives con -e eufonic secun li regul RB
(Cosmoglotta B/70)*, noi agrava li situation e risca producter un monotonie
ínsuportabil.

Li adoption del finale -e have ancor li desavantage suplementari que noi
plu ne posse far li distintion inter substantive e adjective in casus u
tal distintiones es util o necessi. Cf. li francesi (= li lingue
francesi) e li francese (habitante de Francia). It es un trangi
ínconsequentie adjunter li finale -e a paroles quam hangare, jasmine,
chagrine, jurnale, pedestale sub li pretexte evitar confusiones con
verbes e substantives *ínexistent* e in li sam hala supresser ti sam
possibilitá de distintion in casus u li possibilitá de confusiones es
tre real e sovente genant.

Si noi tira li bilancie, noi trova que li scope persequet, a saver li
obtention de plu grand naturalitá, es atinget solmen in parte; in li
max mult casus li usa del -e final ne adporta plu mult avantages quam li
mantention del finale -i. Li desavantages es: supression del
possibilitá evitar confusiones inter substantive e adjective a
accentuation del desequilibrie in li harmoniosi distribution del vocales
final. Un facte ancor plu grav es que per li adoption del finale -e por
adjectives, omni nor modern grammaticas e lexicos va devenir obsolet in
un punctu quel tucha li structura fundamental del lingue. Li nov formes
adoptet va esser diferent de tis queles li aprensor trova in su libres
de studie e chascun nov comprator de grammaticas e lexicos va dever
esser avertit in antey pri li punctus u li formes docet plu ne
coresponde al practic usa del lingue. Esque noi posse responsar tal
perturbationes pro un tam magri resultate? Mi response es emfaticmen NO.

It es forsan permisset far remarcar que li finale -i ne es tam ínnatural
quam su adversarios vole far creder. Sin retroear a latin u noi vell
trovar sat bon justificationes, noi posse alegar li relativ frequentie
del son -i quam finale adjectivic in A: ugly, bloody, trashy, rusty,
puny, healthy, witty, etc. etc. It es anc li regulari finale adjectivic
masculin in li slavic lingues.

Adplu li finale -i deveni vermen genant solmen si noi exagera su usa.
Restrictet al sol casus u it constitue un fonetic necessitá (magri,
feroci, sagi, etc.), su presentie es apene sentit quam ínnatural e it es
certmen plu suportabil quam li ínfrenat multiplication del -e final quel
risca transformar totalmen li sonal caractere de Interlingue e certmen
ne a su avantage.

_A. Matejka_




## Redactores demandat

Chascun letor de Cosmoglotta vell dever esser anc su colaborator. Vu
certmen posse inviar nos de témpor a témpor quelc lineas. Ne oblivia!
Premersí.




## Inqueste pri li metodes e medies del esperantistic propaganda

On posse discusser pri li necessitá publicar continual polemicas pri un
tal tema, ma yo crede que it es absolutmen necessi documentar nor
pioneros, precipue li nov recrutates pri li aspecte practic del
problema. To sovent ili sta desarmat in ti discussion e ne posse trovar
argumentes sur li terren u esperantistes prova sempre mantener se: ti
permisset un facil polemica.

Por to, it es urgent dar armes a nor propagandistes. Yo ja colectet un
abundant documentation, ma yo opine que it posse esser plu complet mersí
al colaboration de omni interessates. Yo vell esser felici reciver omni
informationes queles on posse classificar in li sequent capitules con
suggestiv titules:

1. Organisation del ignorantie del publica:
[loweralpha]
.. censura.
.. mentie per omission.
.. organisationes dupat, organes censurat.
2. Menties del esperantistic propaganda:
[loweralpha]
.. per afirmation.
.. per amalgamation.
3. Calumnie, difamation.
4. Falsification de documentes.
5. Falsification del historie.
6. Argumentes sin valore (precipue in li dominia linguistic).
7. Stult argumentes (sic).
8. Precisiones pri li númere de esperantistes (númere citat del
   propaganda e númere citat in revúes esperantistic).
9. Divers.

In omni casus ples dar *referenties exact* pruvant li ínrefutabilitá
de nor citationes.

Li edition de ti documentation posse esser fat de me self o it posse
constituer un brochura special editet del Interlingue-Insitute.

Ples inviar omni informationes a sr. J. ROUX, instructor, COULON
(Dx-S.), Francia.




## Li problema del propaganda

In Cosmoglotta B/104, p.4, noi comensat un liste de interessates al problema
del propaganda. Al publicat nómines, noi posse adjunter:

[start=6]
. Kurt Hamburger, Brauerstrasse 31, ST. GALLEN, Svissia.
. J. Roux, COULON (Dx-S.), Francia.

Li studie pri li metodes de propaganda scrit de sr. G. Aguiré ha
circulat inter li interessates. Sr. Mascansoni (Bari, Italia) proposi
que noi mey preparar un litt manuale destinat al propagandistes. Noi ha
examinat ti proposition e sr. G. Aguiré benevolet preparar un projecte.
Con grand mersí il va reciver suggestiones e ofertas de auxilie in li
preparation de ti important labor.

Noi peti omni coidealistes queles have experienties in ti dominia
relater con: Sr. G.  Aguiré, 22 Rue Trébois, LEVALLOIS (Seine),
Francia.




## Bulletin pedagogic international

Pro que it ne esset possibil editer un nró del B.P.I. ho-annu, li
abonnament payat por li annu 1950 va esser usat por 1951. Li proxim
B.P.I. (nró 4) va inter altri articules contener li Anteparole e li
indicationes practic del Dictionnaire des Racines del langues
européennes (Dictionarium del radicas del lingues europan). Ti
dictionarium editet del firma LAROUSSE (Paris) es interessantissim por
omni interlinguistes e filologos. Li publication del textus ha esset
amabilmen autorisat del editoría e del autor, sr. Grandsaignes
d'Hauterive. J.R.




## Cronica


### Brasil

In li nró 108 (marte-april 1950) de «Revista Taquigráfica»
(Revúe Stenografic), organ oficial del «Organização Taquigráfica
Brasileira» de Rio de Janeiro, ha aparit in Interlingue li apell de nor
colaborator italian Dr F. Mascanzoni de Bari al stenografes e
dactilografes del tot munde. Dr Mascanzoni, quel es corespondent por
Italia del citat organisation e revúe, informa nos que ti apell ha
evocat mult interesse por Interlingue che li stenografes brasilian. mf.


### Dania

Aparit li duesim numeró del INTERLINGUE INFORMATION DANMARK.
Sur 12 págines it presenta un tre varie contenete. In prim noi trova un
extracte de un articul del autor Karl Hårböl pri instruction de lingues
in gimnasies. Li autor proposit li abolition de latin e in compensation
li introduction del docentie de Interlingue. Ti articul aparit in du
grand diales. Pro su importantie it anc es presentat in IL, talmen que
it es accessibil a letores extran.

Seque un interview con li chefredactor del revúe Esperantologio, Dr
agro. Paul Neergaard. Ti interview aparit in «Fred og Frihed», li
organ del dan section del International Liga de Féminas por Pace e
Libertá quam response a un articul de un simpatisante de IL. Malgré li
provocatori questiones del interviewera Dr. Neergaard prova conservar un
cert objectivitá, quo es tre admirabil, si on considera que li doctor es
tant ingageat in li movement esperantistic. Vi un litt citate del
interview: «Por international standardisation de términos scientific IL
probabilmen va posser rendir valorosi contributiones, ma concernent
practic usa ne mult es obtenet durante li 28 annus de su existentie. Hay
solmen in Copenhag plu mult esperantistes quam hay IL-istes in li tot munde,
benque on ne posse dir que li Copenhag Esperanto-movement es numericmen tre
fort. Ma IL es un contribution a un scientific debatte quel yo trova
meritent li respecte del esperantistes.»

Finalmen noi mentiona un traduction in IL de un articul del celebri sved
autor Dr Törngren quel presenta un multitá de exemples demonstrant e li
adversarios de innovationes sovente mobilisa «li san rason» (sens
comun).

Mersí a un meritosi contribution de sr Harild li Dan
Interlingue-Federation successat editer un bell poligrafat pamflete
«ESPERANTO OG FOLKEFORBUNDET» (Esperanto e Liga de Nationes). Precie:
0.35 kr.d.

Adresse de Dan Interlingue Information: Munkeringen 2, ODENSE. Precie:
Sviss Fr. 0.75 (4 numerós), che Interlingue-Institute, CHESEAUX,
Svissia. Por subtener li important efortie de nor dan coidealistes, omni
nor letores deve abonnar lor organ oficial!


### Francia

In ocasion del Congress de Esperanto, 200 circulares esset
inviat al presse por far conosser existentie de nor lingue. Pluris
insertet it e noi recivet mult lettres de inqueste.

In Paris, in comensa de august noi esset visitat de sr. O. Nordström,
president del Sved Ido Federation e sra e sr Axel Rylander de Stockholm.

Nor coidealist Robert Rodil de Bordeaux fat un viage a Scandinavia e
visitat Dr Bengt Hammar in Stockholm e sr Poul Moth in Copenhag.

L'École libératrice, oficial organ del National sindicatu del
instructores finit li boicott de nor lingue e publicat in long articul
por Interlingue in su numeró del 21 septembre. In consequentie, noi
recivet mult demandas de informationes e pluri instructores seque li
curs per corespondentie.



Sr. J. Roux, COULON (Deux Sèvres), Francia, ha printat un «Grammaire de
Interlingue» in francesi in du págines. It es un excellent resumma tre
util por li propaganda.


### Germania

Sr Dr Carl A. Pfeiffer (Königstein, Taunus), organisa li
propaganda con auxilie de sr Ludwig Weber de Bochum i. West.


### Italia

In li nró 7 (julí 1950) del revúe mensual «Le lingue estere»
(Li lingues foren) de Firenze ha aparit un litt anuncie pri Interlingue
mentionant li adresse de nor colaborator Dr F. Mascanzoni de Bari. Secun
comunication recivet de Dr Mascanzoni, ti anuncie ha esset successosi.

In li libre «L'anima delle lingue» (Li anim del lingues -- Editoria
«Le lingue estere», Firenze), de Toddi (pseudonim del bon conosset
linguist e orientalist P.S. Rivetta), li autor consacra un tot capitul,
titulat «De Babel al Verd stelle», al lingues international auxiliari.
Inter li divers lingues international til nu creat, prof. Rivetta cita
nor Interlingue, li creation de quel il atribue erratorimen a IALA. In
li sam capitul sta reproductet un curt textu in Interlingue. Prof.
Rivetta es un declarat adversario del lingues auxiliari, nam omni
tis-ci, secun il, have null spíritu e pro to ne posse expresser omni
nuancies e li  «feeling» sam quam li idiotismes queles es li
caracteristica del lingues natural.   mf.


### Svissia

Excursion annual del INCLUBA (Interlingue-Club Basel).

Ho-annu li secretario del Interlingue-Club de Basel, con marita e
infantes, passat su vacanties in li villegiatura de Anwil. Li altri
clubistes, in tant que ili ne hat egalmen departet pro congedie,
resoluet far un visite al estimat familie secretarial, profitante adplu
del ocasion visitar un paisage poc conosset de nor bell Jura baselesi,
al sam témpor, li max litt village del canton de Basel-Campania; in
céteri Anwil have li particularitá esser habitat, on di, por li pluparte
per descendentes de ciganos, quo in facte apari tre credibil precipue
per li exotic aspecte del yun puellas.

Li membres arivat in Anwil in li tard antemidí, in just témpor ancor por
far un litt promenada sur li vast plató, situat a un altitudine de presc
700 metres, quel es covrit in parte per rident agres, in parte per verd
forestes e oferta splendid vistas al catenes de montania. Ti promenada
dat les un apetite digni del abundant diné quel atendet les e pos quel
on abandonat se al bon-meritat siesta. Poy li membres reanimat se denov
por li customari fotografada. Ma bentost monstrat se un desfacilitá
sovente incontrat in tal ocasiones, benque ne previdet in ti casu: li
desproportion inter li formate anormal del Club (augmentat ancor per li
diné) e li formate tro normal del aparates, talmen que extrem caution
devenit necessi por capter li Club sin mutilationes.




In li curs del posmidí li Club interprendet, sub un ciel de ardent azur,
un excursion de rigorosi caractere spelologic. Nam in li region anwilesi
existe, atendente exploration scientic, un caverne sat enigmatic,
ocultat in li roccut precipitie de un «Fluh» e pro to desfacilmen
accessibil -- adminim por non-troglodites. Tamen li membres del Club, pos
un moment de perplexitá, energicmen tutelat per li secretario actent
quam guide, resolutmen grimpat along li abrupt roccage, li unes
demonstrant per strangi moves lor apart notiones de alpinisme, durante
que li altres regretat har lassat in hem lor equipament de alt montanio
-- ma qui vell har posset presentir que nor car secretario vell seducter
nos a un excursion de caractere talmen ínexpectat? Finalmen omnes, pos
un grimpada sudorific, benque descendent, superat ne solmen lor tre
homan cavernofobie, ma egalmen li apen numerabil dangeres guatant del
via trogloditic. Ma li spíritu de Interlingue, congrimpant sin grand
entusiasme, fat un mal mime linguistic al bon lude spelologic, e,
obliviante su romanic descendentie, creat quelc maleditiones de vermen
problematic latinitá queles apen vell esser apt por inrichar un nov
edition del «Radicarium». Céterimen it esset constatat que li caverne
vell posser formar un excellent refugie por li adherentes de nor
movement in casu de dangere, pro que it vell esser tre desfacilmen
trovabil por li adversarios e, del vispunctu militari, es apt por esser
defendet per un litt truppe de partisanes contra un superpotentie de
agressores.

Hante retornat san, benque un poc fatigat, a Anwil, li clubistes
resoluet lassar departer li ultim autobus, circulant tro tost, por
posser partiprender, in li vésper, al celebration local del 1-im august,
fest-die national de Svissia. Dunc ili interprendet, ja in complet
obscuritá, un marchada de presc deci kilometres a Gelterkinden, max
proxim station de relvia, possente juir, in via, li fin spectacul del
flammes accendet sur li sómmites ci e crestes ta, ilumination ancor
completat per li fúlmines de quelc tónner-stormes queles semblat trovar
nul surtida ex li labirint de montes e valleyes. Li excursion esset un
plen success e va restar por un long témpor in agreabil memorie por omni
partiprendentes.

-- «L'Employé» (Lausanne) ha publicat un articul pri Interlingue.
«Wir Jungen» (Olten), in su nró 8/1950 ha insertet un interessant
articul «Volapük vergessen» quel in fine recomenda Interlingue e, quo
es sempre important, adjunte un textu in Interlingue de 8 lineas con li
adresse de Interlingue-Servicie Winterthur.


### Tchecoslovacia

Ta nor movement resta vivid. Sempre nov idés spruzza
del cap de nor tchec coidealistes. In comensa de septembre, noi recivet
un lettre scrit sur modern lettre-paper con simplic ma bell cap: Blu
insigne in li medie del parte superior; sub li insigne li parol
INTERLINGUE e in li sequent linea «Scientific lingue international --
Vedecký Jazyk mezinárodní»: omnicos printat sur clar-verd bande. In li
centre del págine apari un emblema del tchec republica in clar verd.

Sur li coverte noi vide in li levul angel superiori un blu viniette, con
blanc cadre, sur quel es printat in blanc li paroles NOI PARLA
INTERLINGUE, ornat in levul per li oficial insigne. Excellent medies de
propaganda!   lg.

U.R.S.S. -- Noi recivet un lettre inviat li 1 septembre de Arkhangelsk,
de nor adherent britannic marinero B. Bennet de quel li nave cargat
ligne in ti portu. It es li prim lettre quel noi havet de U.R.S.S. desde
pluri annus ante li guerre. It arivat in Paris li 25 septembre. Lass nos
esperar que li comunicationes va esser possibil denove con
Soviet-Russia.    L.M. de G.




## Reunion international interlinguistic

Noi ja ha recivet un cert númere de responses a nor questiones del nró
B/106 de COSMOGLOTTA. Tamen, noi es cert que ne ancor omni interessates
ha scrit nos. Ples ne plu atender, nam si noi vole organisar un reunion
in 1951, noi deve preparar it long ante li date selectet.

Ples scrir nos strax a Cheseaux.




## Interlingue e li comercial firmas

Nor articulette in Cosmoglotta B/106 avigilat li interesse de pluri
coidealistes. Noi ancor peti omni letores queles labora in comercial
firmas scrir nos, por alongar li liste de firmas queles desira
coresponder, respondente detalliatmen pri li sequent punctus:

1. Nómine del firma.
2. Complet adresse con telefon, postchec-conto, etc.
3. Génere de comercie.
4. Esque it importa o exporta merces e quel merces?
5. Por quel merces it es representante?
6. Con quel landes it desira haver relationes?
7. Nómine del Interlingue-corespondente in ti firma.

Noi intente publicar sive in COSMOGLOTTA sive in INFORMATOR un liste de
ti firmas, con li necessi util informationes.

Ad plu noi peti nor coidealistes propagar che tal firmas por far
progresser nor lingue in ti circules.

Un coidealist suggestet que noi mey editer un manuale comercial. Noi
joya informar nor letores que sr. Matejka ha preparat, ja ante pluri
annus, un tal manuale. Li max important problema es nu publicar it.

Por possibilisar un tal edition, noi fa li sequent proposition: Chascun
coidealist promesse payar sv. Fr. 10.— payabil quande li libre va esser
editet. In compensation, il va reciver 2 exemplares del libre. Anc li
comercial firmas va esser invitat subscrir a ti publication.

Si suficent coidealistes interessa se a nor interprense, noi va editer
un bulletin de subscrition.

Nu! Chascun al labor, nam hay ta un imens camp a explotar por li
realisation de ti important progress!

Interlingue-Institute, CHESEAUX, Svissia




## Cruce-parol

de Kurt Feder

Horizontal: 1. Refugie, 4. insul mediterranean, 7. ingagear
(imperative), 11. deo egiptian, chimic element (abreviat), 13. solid
precipitate atmosferic, 14. líttere grec, 15. participie del passate {plus}
sufixe indicant abstractes, 17. ne tost, 19. articul índeterminat, 20.
ne ancian, 22. pronómine possessiv, 23. epoca, 25. recivente de un
jurnale, 29. prescrition eclesial, formul de prega, 30. signe de
victorie, 32. adverbie de loc, 34. latin: e, 35. papagaye, 37.
preposition, 38. parte de un spectacul, 39. nómine de un jurnale
interlinguistic.

Vertical: 1. ne dulci, acid, 2. chimic element (abrev.), 3. norme,
regul, 4. budgete statal, 5. articul feminin, 6. exsiccat, 8. chimic
element (abrev.), 9. retrovenida, 10. avie, 12. sufixe indicant
institutiones, dignitás, oficies, 14. preposition, 16. malad, 18.
carissimo, galanto, 20. chimic element (gas), 21. corde principal del
seglage, 24. buc, 26. des-mal, 27. mesura de area, 28. resultate,
consequentie, 29. imitation de un son animalic, 31. sufixe del
diminutives feminin, 33. parte del tonnel, 36. chimic element (abrev.),
37. fluvie italian, 38. sufixe del participie del passate.

Li paroles horizontal 7,19,20,25,37,39 forma un invitation a nor
coidealistes.




## Li vive

Fabul de Carl A. Pfeiffer (Germania)

Ern regardat fixmen in li libre, jacent sur su table; ma su ocul ne
leet. Li strangi disposition mental, quel influet de extern in su
studie-chambre, venient del mild verne-tempe del marte-nocte quasi plen
de presentiment, embarassat su pensada e fat vagar it al lontanie --
trist e obscur. In tal momentes it semblat le, ínconscient, que li lampe
extintet, e que un pesant tenebrositá abassat se sur su ánim. Fantomes e
evenimentes trapassat confusimen su intern ocules, ma ili esset támen
tre real, pro que ili format se de evenimentes, queles circumdat le
diarimen in un maniere tormentant e plen de cruelitá. Esque li vive
havet un signification general? Pro quo ci il provat studiar? Por
constructer se un bon futur? Por posser viver in alcun maniere quam un
micri petre inter milliardes, bon o mal, por posser manjar e trincar --
por nequó altri?

Il credet dever levar se violentmen, combatter ferocimen e freneticmen
contra un caten, quel torturat le. Esque nequó esset in li munde, quo il
posset amar? Nequó, quo esset bell, o posset levar le in li altore del
contentament?

«Quo tu pensa?» tendrimen chuchotat un voce apu il, e ti voce esset
suav e strangimen elevant. Ern savet -- to esset ti-ta voce, quel il
sempre desirat audir, quel ne vell esser li su, ma quel anc ne mey esser
ínconosset por il -- ti-ta voce, quel devet esser ligat a alcun ente quel
il posset amar; e il savet, que ti amore por it ne vell esser li
satisfaction de egoistic desires e instinctes, ma il volet amar ti ente
por dar a it omni to quo plenat le, e anc amar it por reciver lu bell,
quel sol posset elevar le al veritabil vive, por que il vell trovar li
signification del vive -- oh, si solmen il posset presentir quo esset li
signification, li valore del vive?

«Quo tu pensa, Ern?» repetit li voce, e il sursaltat de su meditation;
nam li voce, quel esset tam mild e sonori quam antey, ne plu posset
esser su propri desir fluent de su interiore. Il regardat detra se, de u
venit li bass voce -- apu il stat un puella, e li strangi luce quel
semblat circumdar la, prohibit le parlar o mover. Il regardat ti
fenomene, quel ne posset esser veritá in su solitari studie-chambre. De
u venit ti strangi lucement tra-radiant li obscur capilles e
circumlucent li figura con un aspecte de pace e joy? Quel ente
íncredibilmen perfect stat ci apu il? Invelopat in un vestiment quel il
nequande videt antey. In li sam luce, quel il ne posset aclarar se, anc
ti vestiment lucet, circumdant li puella quam un vel.

E du obscur ocules regardat subrident, insistentmen e profundmen, e ti
amabil trates del visage contrastat mult contra li seriositá del voce.
Anc ti nigri ocules semblat scintillar, benque ili apen esset lucentat.

«Qui tu es?», Ern dit apen audibil. Ma subitmen il devenit anxiosi, ma
anc un poc despitat; qualmen ti puella posset intrar su chambre tra li
cludet porta -- e pro quo il fat se dependent de un fantom, quel solmen
existet in su imagination?! Ern sursaltat.



Li puella retrocedet un passu, solmen un micri passu, quasi por dar le
spacie apu su sede. Ern hesitat un moment, ma poy il palpat -- e it ne
esset un image, un fantom, quel il captet!

«Yo es Indra, infanta del sole! Ern, tu ha vocat me?» dit li bass e
sonant voce del puella. «Ma ples sedentar te, Ern, tu es aterret e ne
posse comprender, qualmen yo posset intrar in tui micri chambre; forsan
tu va comprender to, quande yo va har foreat. Ples, yo vole seder che
te, nam...»

«Ma, yo ne ha vocat te, Indra!»

«Chascun hom voca me, quel, serchante joy e un scope, vice to solmen
trova misere e presc morte!»

Ern sentit, que su interiore devenit plu calid, malgré li strangitá del
moment.

«Ma yo nequande audit, que tu ha venit a un hom, quel ne posset trovar
quo il serchat!»

«Ern, esque tu ne comprende me? Li unes ne di it que yo esset che ili,
li altris ne save it, e li maxim multes ne sercha me, pro que ili sercha
solmen un vacui joy, quel deve satisfar solmen lor egoistic desires!»

«E esque tu save, que mi serchada es plu alt? Que yo ne anc aspira al
exteriore e vil experientie?»

«Mi parentes, li luce e li sole, traregarda omnicos; e yo quam lor
infanta eternmen prende parte a to, quo ili vide», replicat Indra
obscurmen, e ella mettet su manu sur li brass de Ern. Il ínvoluntarimen
retraet, proque il credet, que ti manu devet esser frigid e sin vive. Ma
li obscur e lucent ocules de Indra profundmen penetrat le, e il sentit
li calid fluente, venient del tendri manu de Indra.

«Tu ne deve dubitar pri me, Ern», continuat ella seriosimen e un poc
suplicant. «Un dúbit pri mi solaritá es tui fine... e significa tui
submersion in li max profund misere del oblivia... in tui self! Vide,
yo vole exister in te, por que tu mey posseder me eternimen; ma ne
dúbita pri me quam li veritabil ente del universe!»

«Ma Indra, tu ne es -- tu ne posse esser!» chuchotat Ern con pena. Por
un moment su meditation retroductet le a su circumité; extern sofflat
un frisc, pur vent del unesim verne circum li tegment-fenestre de su
chambre e fuset li ultim nive del passat hiverne. E ci intern -- ci ardet
li strangi luce, quel aparit le quam un ente havent li figura de un bell
puella, e parlant a il. Li evenimentes e fantomes reaparit, queles ha
tormentat le ancor ante quelc minutes per destructent meditationes.
Esque anc Indra esset un de ti fantomes? Vivent solmen in un bell
vestiment e figura, quam si ella vell voler seducter le, e poy totalmen
mortar le, quande li mild e calm splendore circum ella esset extintet?

«Advere yo ne es in tui pensa e tui sens, Ern; ma yo deve esser
talmen. E pro que yo deve esser e yo videt, que tu serchat me, yo venit
a te, por que tu mey posseder me!»




«Yo ne crede al amore, Indra. Vide, quo fat me tam desesperat in li
ultim semanes e annus, e quo raptet me omni joy del vive? It esset li
aconossentie, que li vive ne posse posseder un valore total, pro que
necos existe, quo es valorosi por esser vivet. Vide
li amore inter li homes; vide in li munde u li homes conosse solmen li
invidie, li odie e li persecution; in omni loc noi vide solmen jalusie
e combatte si quelc poc homes reuni se; vide, qualmen bon amicitás
rupte se, si ne plu li securitá del existentie circumflue les. Quo yo
deve creder, a quo aspirar, quo esperar?»

«Ern, li valore del vive existe ne in to, quo altres oferta te, ma in
to, quo tu fa de tui vive! Li valore del vive deve montar ex tui anim,
por que tu eleva tui anim al luce, porque tu infortia tui anim per to,
quo tu fa, quo tu vole e quo tu acte!»

«Ma si yo ne es capabil far ti efortie? Si omnicos extern combatte
contra me e destructe li max bon intentiones? Esque anc poy li volentie
al bon e al joy posse ancor viver in me e plenar me?»

«Oh, quam minutiosimen tu pensa, Ern! Por exemple, esque li amore es
solmen un satisfaction de tui egoistic desires? O esque it significa
intrar in li altri, e it es li felicie significar por li altri to quo on
porta in se de bellesse e bonitá? Certmen, rarmen tu vide to in li
munde; ma li cause de to es, que solmen poc homes porta ti luce in se,
quel ili támen besona, por posser erecter solmen lor propri ente; esque
tal homes sin luce posse compleer li existentie de un altri con joy,
bonitá e reconossentie?»

«Yo ne conosse li amore, Indra! Forsan yo es tro yun.»

«Ern, tu conosse solmen ti amore, quel inebria li homes; unquande tu
fat conossentie con it, ma felicimen to quo tu travivet tande, ruptet.»

«De qui tu save to?» Conscient pri su culpa, Ern regardat li puella.
Il hat dit li ínveritá, forsan, proque ti aparition, ti puella, Indra,
atraet le? Il ponderat ti sentiment por Indra contra ti quel il hat
conosset ante quelc annus por un altri hom. No, it ne es lu sam? E nu,
esque lu preterit hat esset amore? O esque ti sentiment por Indra esset
li ver amore?

«Esque yo ama te, Indra?» il questionat bassmen pos un long témpor de
silentie.

«Tu solmen posse e deve amar, quo ne es in te, Ern -- e yo vole esser in
te, yo deve esser in te, si tu vole viver denove!» Indra levat se, e ta
ella stat bell e presc fier -- ma in su expression ne esset alcun fieritá
o superbie, solmen un compatient lucentie circumradiat la e transfigurat
su facie. «Ern, yo solmen es ci che tu, proque yo ne posse penetrar in
te con mi ente. E si tu ne vole prender me, li sole, quel bentost va
levar se ne plu va lucer por te, ma tu va ear tra li munde sin vive, sin
joy, sin volentie!»

Ern regardat la fixmen e con timore, ma támen il sentit, que ti puella,
ti ente potentmen influentiat le. No, it ne posset esser amore, quel il
sentit por Indra. Indra esset tro pur por esser amat.

«Ma, quo es amore, Indra?» il questionat, formante su propri pensas e
sentimentes in paroles.




«Quo li amore ne es, yo ha dit. Quo it es, to tu solmen posse experir,
si li altruistic joy e fidelitá traflue te, a far un hom felici con tui
propri essentie. E to tu va solmen posser, si ti porta ti luce in te
self, ti luce, quel eleva nos omnis, e si ti altri, quel tu ama, posse
redonar te, quo tu da a il. Amore nequande es un ligament, Ern, quel
concatena du homes; it nequande
deve far li du entes ínliber e dependent, nam in su interiore it ne
conosse deventies, queles on expecta, ma solmen deventies, queles on
voluntarimen dona ex se self al altri!»

«Yo ne comprende to, Indra!»

«Li amore deve esser amicitá, quel ne dona obligante, ma quel líbermen
da e prende». Li tot figura de Indra devenit plu e plu lucent, e Ern
sentit un strangi cantada e jubilation, quel montat ex su interiore e
trafluet le.

«Ma, Ern, it ne solmen es li amore», continuat li puella. «Anc in te
self, in li solitaritá in quel tu vive, tu deve conosser e portar ti
essentie, quel traluce te, quel destructe chascun chagrin del vive, omni
malicies del altri homes, omni odie e discordie e omni desfacilitás del
témpores, talmen que ti males del vive apari ínimportant por te, proque
sempre tu posse oposir a ili ti tui luce interiori, ti tui joy del vive,
queles tu va conosser. Ern, regarda ad exter, li ciel deveni rubi in li
ost, victoriosimen li sole, mi etern matre, va levar se; ella va raffar
te con se, proque yo va penetrar in te e erecter te!»

«Qualmen yo posse far it?» chuchotat Ern, ma li cantada e lucentie in
il self devenit sempre plu potent; il captet li manu de Indra, regardat
in li ardent ocules de ella, poy il tornat se al lucentie levante se ta
súper li forest -- e victoriosimen venit li sole súper li horizonte -- un
long témpor il tamen stat, regardante in ti luce e escutante li voces
del joy in li natura, li murmura del vent e li chiripada del avies -- e
tande, il regardat Indra -- ma ella hat desaparit. Tamen, ella ne hat
abandonat le; il sentit, que ella vivet in su interiore. Con un humore
líber e limpid il descendet li scaliere e eat ad exter in li frisc e nov
munde; lentmen il traeat li forestes e prates, vidente li luce circum se
e in se, e li brillia súper li montes e árbores. Li homes ne vell esser
altrimen, quam il videt les antey; forsan nu il vell vider lor
desbellitá ancor plu clarmen, proque il portat li luce in se, quel dat
le joy por viver; proque il sentit que li vive portat un valore in il
self e forsan anc in un altri ente a quel il volet donar omni ti joy e
bonitá quel il sentit in se. E il incontrat li homes; e il videt, que
ili ne esset tal qual il sempre hat opinet; anc ti homes portat joy in
se e lor facies lucet e ili salutat le calidmen e cordialmen; anc inter
ili devet esser alcunes queles esset fidel e bon.

(26.1.1949)




## Li prim stereocinema

Recentmen in Moscva ha esset presentat 3 stereoplastic filmes colorat:
un curt film pri li Moscovic zoo sub li titul «Inter animales», un
altri pri li statal institute de circo-artistica intitulat «Sub li blu
cupol» e un ulteriori pri «Un die con ínobliviabil impressiones»
demonstrant li vive del yun pioneros (organisation infantin) in lor camp
Artek in li Krim.

In su 3-annual existentie ti «stereocinemá» es li prim e singul
stereoplastic cinemá in li munde. Per un modern scren de projection
consistent ex millenes de micri linses vitrin it possibilisa al
spectatores li tridimensional regardation sin alquel optic medie.

W.R. Raedler






## Un poliglott extraordinari

Li jurnal LE MONDE, Paris, publicat in su numeró del 13.6.50 li sequent
nova:

____
Un poliglott extraordinari

Sr. Nils Magnus Holmer, professor in li Universitá sved de Lund, es un
del max grand linguistes del munde. Il have quaranti-six annus de etá.
Il scri e parla 200 foren lingues. Su tese de doctoratu concernet li
sanscrit. Secun li «Basler Nachrichten», li lingues indoeuropan have
null secretes por le. Il ha studiat anc li dialectes del Indianes del
occidental hemisfere e li idiomas parlat de divers tribes negri e del
Tsiganos.
____



Ti information amemora nus un enunciation del grand filolog e linguist
Hugo Schuchardt: «De témpor a témpor on posi me li question: quant
lingues conosse vu? e yo ne pecca pri modestie exagirat respondente:
Apen mi proprie».



Esque per hasarde Sr. Magnus Holmer vell esser minu modest quam su
ilustri precessor? Yo ne pensa it. Il ha simplicmen devenit li victim
del modern jurnalistica quel es avid pre sensationes. It es conosset que
li naves max abracadabrant es precismen tis queles es glotit max
facilmen de un publica sin discernement. Quant mult persones es capabil
reflecter que por aprender 200 lingues in 30 annus on posse dedicar al
studie de chascun de ili admaxim 2 mensus mem consacrante su tot témpor
a ti tache. E quant persones es consciosi pri li facte que pretender
saver scrir e parlar un lingue, si in su tot vive on ne posset dedicar a
it plu quam 2 mensus, es un pur insanitá?

It es astonant que li sam homes queles, sin reflecter, advoca li usa de
un lingue vivent (precipue anglesi) quam lingue international, plu ne
sembla memorar que ili self besonat un minimum de 10 annus de studie por
mastrisar lor propri lingue matrin. In li max mult casus mem to ne
sufice e yo es inclinat afirmar que li proportion del persones íncapabil
expresser se corectmen in lor lingue matrin, varia secun li países inter
40% e 80%. Li constatationes queles yo posset far pri to in mi propri
profession es plu quam eloquent.

Li cause de ti deplorabil mancas es extremmen simplic. Li corect
mastrisation de un lingue presuposi un summa de studies queles li
programmas del scoles elementari es íncapabil furnir. Naturalmen on
posse perfinir su conossenties e arivar a un gradu de perfection tre
suficent in li usa de su lingue matrin mersí a un assidui efortie
consacrat al letura de modellic autores e de bon stilistes. Ma solmen un
litt minorité de persones hant finit lor studies scolari es pret far ti
efortie. Lor instruction lingual va dunc necessimen maner deficient. Por
tis qui vole aprender un lingue foren, li labor a furnir es ancor plu
grand. Mem pos har aquisitet un bon conossentie fundamental del lingue,
ili besona ancor mult annus de practica e de atentiv letura por vermen
penetrar li spíritu del lingue e mastrisar su ínnumerabil subtilitás.
Nequí posse pretender sparniar se ti efortie e arivar per un via plu
curt al sam resultate. Assertet lu contrari e pretender aprender un
lingue in quelc mensus o mem quelc annus es pur fanfaronada.

A. M.




## Li lege del serie

Recentmen, in un sol e sam die accidet li aer-catastrofes max grav desde
li comensa del aviation. Quin machines fracassat se intra 24 hores,
fante plu quam 150 victimes, includet 50 mortes de un sol machine. On ne
successat til nu elucidar li causes de ti quin accidentes.

It vell advere esser simplic explicar to per li sovente alegat «lege
del serie», ma self si on vell provar justificar ti lege, on vell esser
exactmen tam perplex quam antey. Ya li normal lege del probabilitá
asserte li direct contrarie: si accide un cert eveniment un poc
extraordinari, on posse admisser con un tre grand probabilitá que it ne
va esser sequet de un sam o simil eveniment durant un cert durada de
témpor. Si on tira li une in li loto, circa 99 sorteadas va esser
necessi ante que it surti denov ex li urne. Ma li lege del serie asserte
li exact contrarie: si alquó extraordinari accide, existe un tre grand
probabilitá por que in max curt témpor lu sam o alquó simil va evenir.

Ambi leges manifesta se chascun die in li efectes e noi posse anc
retrosequer les in li historie. Mult important inventiones decovritiones
es fat presc in sam témpor, etsi de diferent homes e in diferent locos.
E anc sovente temas litterari es tractat de diferent autores in sam
témpor.

Pri to yo posse citar un propri experientie tre interessant: in li annu
1923 aparit mi roman «Rapanui», un raconta quel have quam teatre li
Insul de Pasca in li Ocean Pacific. Li nómine indigen de ti insul es
«Rapanui» e per mi roman (adminim yo opinet tal) it intrat por li
unesim vez in li litteratura international. Or, in li sam témpor e mem
in li sam mensu aparit anc in Paris un roman con li sam titul quel
advere esset un modern raconta de pirates e de quel li action esset -- in
un maniere sat ínhabil -- localisat sur li sam insul solitari. On posse
nu suposir con un probabilitá quel confina al certitá que ti nómine plu
ne va reaparir un sol vez in li litteratura. To va forsan dar nos un bon
base por aclarar un poc li du leges mentionat.

Pro quo mani evenimentes acumula se in li sam témpor?

Yo opine que noi concepte li notion «vive-spacie» in un tre strett
maniere. Nor vive-spacie es plu grand quam li munde ínmediat quel
circumda nos. Noi es tro modest quande noi declara ressortissar a un
microcosmo. In veritá noi apartene a un macrocosmo de presc ínfinit
extension in quel manifesta se influenties ex distanties pri queles on
semblantmen ne posse far se un idé. Quelcunc mey esser nor opinion pri
astrologie, it es ínnegabil que un grand parte del homanité crede in it
desde 6'000 annus e forsan altri 6'000 annus va dever passar ante que
li pretendet o real efectes del astres sur li creaturas e evenimentes de
nor terra va har esser arangeat in un sistema sur li funde del factes
empiric. In li sfere mental-psical li distanties es certmen solmen
relativ. Milliones de kilometres posse significar ínmediat proximitá.
Noi posse pensar presc in sam témpor a un del max lontan stelles de nor
hemisfere e a un altri stelle egalmen lontan quel es visibil solmen del
hemisfere austral. Nor conceptiones sciential es conditionat per li
potentie del modern telescopes (circa 250 milliones luce-annus). Du
nebuloses queles dista circa 500 milliones de luce-annus in li un del
altri, atinge in nor inteligent spíritu, in sam témpor, un strangi
existentie; ili incontra unaltru in nor cerebre; il iexperi li
existentie de unaltru.



It es dunc altmen versimil que tra li macrocosmo passa oscillationes por
queles existe in li cerebre del terra, in li hom, un specie de receptor.
Pro li enorm distanties queles ci es a considerar, on posse concepter
hom e terra quam unité (ambi es ínfinitmen micri e, matematicmen, egal
al altri) e pro to ti sensibilitá posse exister ancor por evenimentes.
It es pensabil que in cert locos e in cert témpores ti oscillationes
crucea unaltru, que ili forma un sorte de nodes con extremmen augmentat
eficacitá. Si to eveni in li cerebre de selectet homes, plures de ili va
trovar in sam témpor li sam scientific o altri fecund resultates. E si
li node afecte evenimentes, tande tis-ci acumula se in un -- cosmicmen
considerat -- tant micrissim spacie de témpor, que on posse concepter les
quam absolutmen simultan.

In ti conexion it es passabilmen índiferent in quel maniere li
accidentes es iniciat. In li casu del 5 grand accidentes aviatic,
probabilmen li max divers causes cooperat: explosion del reservuores,
ruption de un ale, colision con un monte, etc. It es significativ e
presc misteriosi per quel diferent modos li cosmicmen conditionat
resultate final posse esser causat. Li mecanisme per quel li serie
functiona es certmen tam varie que su importantie es minor. Li strangi
«vis major» quel iradia del node del oscillation, atinge su scope per
omni medies, queles in ti moment es ye disposition. Homes e coses es
ínrangeat per fortie in un evenida superior.

It sembla que in su importantie li lege del serie es ancor superat del
leges de probabilitá. To veni forsan de que ili es matematicmen fixabil
e que li matematica es un o forsan mem *li* lege fundamental del
cosmo. On posso presc esser cert que durant un sat long témpor noi plu
ne besona timer grand catastrofes de aviation e que un acumulation de
tales, quam li recentmen evenit, ne va representar se ante pluri annus.
Yo es presc inclinat a dir que li leges del probabilitá, transposit in
nor notiones homan, representa un specie de legislative, durant que li
lege del serie es li executive. Li lege del probabilitá fixa li témpor
de cert evenimentes e lor acumulation, e li lege del serie execute les.

Theodor Heinrich Meyer

(Traduction ex «Die Presse», Wien, de E. Moess)




## Quo es un «scooter»?

Secun «L'Officiel du Cycle» (Paris), li «scooter» es un motorcicle
de variabil cilindrade, con du micri rotes e un continui planciere inter
li avan-parte e li detra-parte. Sur it li motorciclist sede quam in un
fotel.

In facte, li «scooter» es un motorcicle carrossat, tot nov, facilmen
demontibil, tre comfortosi e con seductent aspecte. Malgré su present
precie tre alt, ti vehicul obtene un imens success e on posse dir que it
es «rey» in Italia. Li constructores francesi comensa interessar se
tre mult pri it. E it es amusant constatar que nu on sercha un nómine
altri quam «scooter» quel, on di, ne es populari e quel, adplu, es ja
usat por denominar ti litt tamponant automobiles queles on vide in
feries e parcos de amusamentes. On ha proposit quam nov nómine:
«Moto-fauteuil», «Bi-car», «cyclecar», ma pro divers motives null
ex ti nómines convene. Por ex., «cyclecar» designa ja un motor-carre
con tri o quar rotes sin diferentiale.

Va Interlingue adopter simplicmen «scooter»? Un response de nor
Academie vell esser benevenit, adminim de...

_Georges Aguiré_






## Publicationes


### Interlingue die Weltsprache

In fine, noi ha recivet exemplares del grand introductori libre editet
in 1932 per E. Pigal in Franckh'sche Verlag, noi ha nominat
«Occidental die Weltsprache», nu equipat de un crem covriment in fort
paper e inrichat de quelc págines quam anteparole por clarificar li
actual situation linguistic de Interlingue. Ti exemplares ha esset
salvat ex li ruinas de Wien. Nor german-parlantes va esser felici posser
comprar ti valorosi ovre de 256 págines por li precie de Fr. 5.— sviss
afrancat, che Interlingue-Institute, CHESEAUX s/Lausanne, Svissia. Pch.
Svissia: II.1969; Stockholm 176546; Copenhag 26972.




### Die Europäische Sprache Entsteht



Brochura de 32 págines, brochat, con 6 ilustrationes, scrit de W.
Blaschke, sv. Fr. 1.20 afrancat che Interlingue-Institute (Recension in
li proxim numeró).


### Noi memora li sequent publicationes

- UNE LANGUE AUXILIAIRE: L'INTERLINGUE, Fr. 0.30 sviss.

- ALMANAC INTERNATIONAL: Fr. 1.10.




## Un nov abonnate?

Recrutar un nov abonnate a COSOMGLOTTA es li max bon auxilie quel vu
posse dar a nor movement! Per vor personal action, per discussion con
vor conossetes vu posse ganiar un letor de nor revúe. Ples demandar de
nos numerós specimenic con li carte de abonnament. Li nov abonnates va
reciver 3 ancian numerós de nor revúe.   Administration

Precie del abonnament a COSMOGLOTTA:

Sviss Fr. 6.— = 13 s. 4 d. = Fr. 640 fr. = ned.f. 7.— = 2 dollares = DM
8.— = Lit. 1150.— = Fr. 70.— belg = sved Kr. 9.60 = dan Kr. 13.20 =
norv. Kr. 13.20 = Kcs 90.— = pol.zloty 700.— = Soviet rubles 8.—.



INTERLINGUE-LITTERATURA

Esque vu ja possede li brochuras e manuales pri Interlingue queles
existe in vor lingue matrin? Esque vu ja comprat li Interlingue
litteratura quel es anunciat in nor catalog? Vor comende va esser
liverat del INTERLINGUE-INSTITUTE in Cheseaux s/Lausanne, Svissia.



QUANT ANNU-COLECTIONES DE «COSMOGLOTTA» VU POSSEDE?

Un cert númere de annu-colectiones de nor oficial revúe es quasi
íntrovabil. Li possessores del complet colection es rarissim. Tamen vu
posse ancor nu completar presc omni series de COSMOGLOTTA e quelc series
de KOSMOGLOTT. Ples consultar li precies del colectiones in li págine 18
del nró 136/A. Li administration va informar vos pri li ancor liverabil
cadernes.




## Contenete:

- Li redaction de Cosmoglotta.
- A. Matejka: Li finales.
- J. Roux: Inqueste pri li metodes e medies del esperantistic
  propaganda.
- Li problema del propaganda.
- Bulletin pedagogic international.
- Cronica.
- Reunion interlinguistic international
- Interlingue e li comercial firmas.
- Dr Pfeiffer: Li vive.
- A. Matejka: Un poliglott extraordinari.
- T.H. Meyer: Li lege del serie.
- G. Aguiré: Quo es un «scooter»?
- Diverses.



Red. e Adm.: INTERLINGUE-INSTITUTE, CHESEAUX s/Lausanne, Svissia.




# Cosmoglotta A 158 (dec 1950)

OFICIAL ORGAN MENSUAL DEL INTERLINGUE-UNION

Redaction e Administration:

INTERLINGUE-INSTITUTE, CHESEAUX s/Lausanne, Svissia

Expedition: INTERLINGUE-SERVICIE WINTERTHUR, Svissia

Abonnament annual: 1 ex.: sviss Fr. 8.—, 3 ex.: Fr.14.—, 5 ex.:
Fr.20.—

29-im annu    Decembre 1950   Nr A. 158

COSMOGLOTTA 1950

Li 29-im annu de existentie de nor revúe ha esset marcat per sat profund
changes in su redaction. Li demission de sr Berger posit li responsabil
functionarios del Interlingue-Union in un desfacil situation pro que
chascun coidealist -- ne possente dedicar se completmen a nor movement
pro su professional labores -- esset ja supercargat plu quam necessi, e
devet tamen far suplementari eforties por augmentar su colaboration.
Adplu un complet reorganisation del redaction, necessi por partir li
taches inter tam mult persones quam possibil, postulat reserches,
discussiones e decisiones. Omni ti circumstanties causat li tard
aparition de ti numeró. Noi espera posser far aparir nor revúe
regularimen desde april 1951, li 15-im de chascun mensu.

Noi mersia calidmen omni coidealistes del du comités de redaction -- noi
espera que ili va agrandar se durant 1951 -- por lor preciosi
colaboration per har scrit li quasi totalité del articules del proxim
numerós. To injoyat nos particularimen nam li multiplic ocules del nov
redaction posse trovar in li amasse del publicationes e del idés
circulant in lor respectiv landes excellent objectes de articules. Li
documentation va talmen devenir plu variat e in consequentie nor revúe
tam plu interessant.

Li articules queles invia nos li colaboratores del comités de redaction,
e anc tis de omni benevolent e ocasional colaboratores, contribue a un
diminution de nor labores redactional. Noi espera que ti colaboration de
omnes va ancor augmentar durant li proxim annu.



****

In 1951 noi va redacter quelc numerós special; por exemple ti de marte
va esser consacrat a scientic articules. It va esser usabil por nor
propaganda che scientic medies.

Noi va esser mersiosi a nor letores pri omni suggestiones concernent tal
cadernes.

****



In fine noi mersia specialmen sr Kurt Feder har benevolet acceptar
redacter un «RUBRICA INTERLINGUISTIC». Li Redaction




## Nor principies justificat

In COSMOGLOTTA A 134, B 94 e A 136 noi ha recenset li libre VIJF
KUNSTTALEN de W.J.A. Manders, un del corifés del movement esperantistic
in Nederland. Del sam autor noi recivet interim un exemplare de su nov
libre INTERLINGVISTIKO KAJ ESPERANTOLOGIO, integralmen redactet in
Esperanto. IT es extremmen interessant e noi recomanda su letura a omni
serios interlinguistes.

Li parte interlinguistic (ti quel interessa nos in prim gradu) tracta in
3 capitules 1) Li interlinguistica e Esperanto, 2) Li naturalisme de E.
de Wahl e de O. Jespersen, 3) Li naturalisme de IALA.

On save que un del cardinal argumentes del Esperantistes contra
INTERLINGUE es que Esperanto ja ha pruvat per un long experientie su
absolut aptitá quam lingue international e que li «interlinguistes»
(che mult Esperantistes sinonim de «criticastres, invidioses e
descontentes») impedi per lor activitá li rapid victorie de Esperanto e
del idé mundlingual in general. Sr. Manders expresse un opinion comun al
max mult Esperantistes quande il declara que it es impossibil crear un
lingue absolutmen perfect, que inter li mult factores de queles depende
li solution del problema, lis linguistic totmen ne es li max decisiv e
que, omnicos considerat, li real valore del plu grand difusion de
Esperanto es plu grand quam ti del pretendet perfection del altri
sistemas. Támen il ne hesita avertir li Esperantistes contra li dangere
quel consiste in responder al criticas pri Esperanto unicmen per
fanfaronada pri lor grand númere. Il constata que li ductores del altri
sistemas have sur li Esperantistes li superioritá conosser Esperanto plu
bon quam li Esperantistes conosse li altri sistemas mundlingual e il
considera quam altmen recomendabil que li Esperantistes mey ocupar se in
lor torne plu mult pri interlinguistica. Il fa mem un declaration de
principies extremmen corageosi quande il di (yo cita textualmen):




____

Que desconcordie inter li subtentores de un planlingue ne es un
avantage, pri to null dúbit es possibil. Ma esque de to noi posse
simplicmen concluder que li interlinguistes, per lor propaganda
contra-esperantistic indangera li chances de un planlingue universal?
Evidentmen ne! Li interlinguistes ya asserte que Esperanto es tam
ínperfect que li munde va nequande acceptar it. Si ti afirmation es ver,
tande ne ili, ma noi indangera li realisation del comun scope. It es
dunc necessi que noi atentivmen e objectivmen examina li criticas de nor
adversarios. It es un facte íncontestabil que durant li ultim 20 annus
Esperanto ne ha fat remarcabil progresses. Nor adversarios clama que li
stagnation es debit precipue al ínperfectitás de nor lingue e que
Esperanto es li sol obstacul quel impedi li victorie de un projecte plu
perfect. Li Esperanto-presse ne customa dedicar mult spacie al labores e
pretensiones del interlinguistes. De propagandistic vis-punctu ti
atitude sembla forsan oportun, ma vice completmen tacer o per mocada
bagatellisar li adversarios, it vell esser plu util explorar scienticmen
quel partise es rect. Si tande monstra se que Esperanto es li sol o li
max secur via al scope, li exploration va har furnit nos valorosi
argumentes in li battallie
contra li propaganda; in contrari, si pos un objectiv exámine noi deve
confesser que noi efectivmen errat e que it es li altres qui es rect,
tande it vell esser plu bon capitular córam li veritá quam ciecmen
batter se por un lingue promesset al fiasco.

____

It vell esser extremmen interessant comentar li divers capitules in
queles li autor examina li relativ sta-punctu del diversi sistemas e
prova tirar ex su constatationes li necessi conclusiones. Ma li materie
es tro vast e noi deve contentar nos por li moment examinar un sol del
problemas tractat in li libre de Sr. Manders.

Li letores memora ancor que in su libre VIJF KUNSTTALEN, Sr. Manders
concedet a De Wahl li laude har completmen successat in su intention,
crear un sistema harmonic e homogen, ínmediatmen comprensibil por
intelectuales e nequant trahiente su caractere artificial. In mani
punctus, e precipue concernent li grammatica, il considera ti sistema
mem quam íncontestabilmen superior a Esperanto.

Ma to quo il considera quam fals, es li conception quel De Wahl havet
pri li fundament de un L.I. Il ne admisse li tese que un lingue deve
esser fat specialmen por li popules civilisat del occidente e ancor, che
tis-ci, specialmen por li intelectuales. It ne importa, secun Sr.
Manders, esque un L.I. es quasi natural o ne; lu important es que it mey
esser facil e scope-conform. Or INTERLINGUE es facil solmen por romanic
popules. Che li non-romanic adherentes it es facil solmen por tis queles
conosse adminim un lingue latinid. Por li altri popules it es in
contrari mult plu desfacil e ti desfacilitá va ancor augmentar in li
mesura u, pos li hipotetic adoption oficial del L.I. e su general usada,
li númere del poliglottes va automaticmen diminuer.

Al question, esque INTERLINGUE es vermen plu desfacil quam Esperanto por
non-romanic popules, noi ha respondet in ínnumerabil articules. Yo
refere in particulari al articul AUTONOMIE E REGULARITÁ (Cosmoglotta A
136), ma noi va forsan retrovenir ancor a quelc aspectes de ti problema.
Lass nos por hodie solmen examinar li reproche que un sistema de L.I.
quel apoya se in su structura fundamental sur un sol del tri cardinal
gruppes linguistic de Europa, ne responde al exigenties de un L.I. Ma
vice responder self, noi va dar li parol a un institution neutral de
quel li competentie in questiones mundlingual ne posse esser contestat,
a saver a IALA. In facte, li nov orientation del stab de IALA, tal qual
it manifestat se in li General Report 1945 es basat sur un declaration
de principies til nu ínedit, ma quel merite esser divulgat, adminim in
su grand lineas. Ti document es vermen interessant e it responde
admirabilmen al objectiones de Dr. Manders. Vi ti declaration de
principies, levimen acurtat:

Remarcas pri li fundament de un L.I.






1. Si it vell esser possibil imposir li L.I. per ukas, quelcunc sistema
a posteriori vell posser tre bon servir quam un tal medie de
intercomprension. Mem un sistema a priori vell teoricmen posseder dar
resultates satisfant.

2. Ma li possibilitá declarar li usa de un sistema determinat de L.I.
quam obligatori, ne existe e it es futil, mem solmen pensar
pri organisar un tal fortie in li munde actual.

3. Si on ne have li potentie, imposir li usa de un determinat sistema
selectet, tande li duesim question va esser: Quel specie de lingue posse
esser introductet? Si on ne have li potentie imposir to quo on selecte,
tande on deve selecter to quo on posse far acceptabil. Negliger ti
punctu important vell significar bravar li realitá.

4. Li question fundamental dunc ne es: Quo li L.I. *deve* esser, ma
quo it *posse* esser?
+
Li question ne es: quo vell esser max bon, *si* it vell esser usat,
ma: quo on posse far acceptar por usation?

5. It existe du cardinal principies de standardisation, li
ínrefutabilitá de queles ha esset pruvat per long e sovente
desilusionant experientie in mani dominias. Ili es:
[loweralpha]
.. *On deve adopter to quo ja es familiari al majorité del usatores*.
Provar vicear to quo ja es «standard» (mem si it es ínperfect) vell
significar exposir se a un fiasco, nam li nov «standard» generalmen ne
successa vicear li anteyan e li resultate es complication vice
simplification (ex. ferrovia-reles, terminologie scientic etc.)
.. *On deve adopter necos quo es ínfamiliari a omni usatores*. Ta u ne
existe concordantie, it es preferibil standardisar sur li base de alquó
ja practicat de un gruppe de usatores (i.e. de un ex li gruppes de
usatores), ma ne adopter un nov creation o compromisse quel vell haver
necú alquel base solid e vell dever esser imposit quam alquó ínfamiliari
a omnes.
6. Ti fundamental principies posse esser desegardat solmen si li organes
de standardisation have li potentie imposir lor decision quam obligativ.
To significa, in li casu del L.I., securat, oficial adoption e
promulgation international. Ma, quam ja dit in supra, to es presentmen
un cose ínpossibil. Lass nos, dunc, vider quel procedura es possibil in
li practica.

7. Secun principie a) li L.I. vell dever representar omni to quo ja es
familiari al max important lingues del munde. Regretabilmen, to quo es
comun a omni ex ili consiste solmen in poc paroles -- un tre micri parte
del vocabularium de un L.I. -- e ti unesim principie es pro to practicmen
ínaplicabil.

8. Li absentie de omni concordantie inter li max important gruppes de
lingues del munde ducte nos al duesim principie quel di que li L.I. vell
dever esser familiari adminim a un de ti gruppes.

9. Si noi di que li L.I. deve esser familiari a un gruppe de lingues, to
ne significa que li representantes de ti gruppe deve esser capabil
parlar e scrir ti L.I. Nequel L.I. posse esser «familiari» a quicunc
in ti sense. Ma it *es* possibil que un L.I., si leet (minu sovente
quande it es audit), es comprensibil a cert gruppes sin anteyan studie e
solmen in *ti* sense (i.e. talmen que scrit textus posse esser
comprendet) on posse far un L.I. quel es familiari ínmediatmen a un
determinat gruppe de persones.

10. It es naturalmen ínpossibil far un lingue quel vell esser
comprensibil tam por li Europan quam por li Asiatic gruppes de lingues
e, si noi deve electer, noi deve certmen prender li gruppes Europan quam
base por li labor.

11. Esque it es possibil constructer un L.I. comprensibil al tri
cardinal gruppes linguistic de Europa: Slavic, Germanic, Romanic? NO. Li
elementes comun ne es sat numerosi.

12. Tande esque on posse forsan imaginar un lingue quel vell esser
comprensibil a adminim du ex li tri gruppes? Denov li response es NO.
Por far un lingue sat familiari por esser ínmediatmen comprensibil, on
es obligat limitar li labor de construction a un sol del tri gruppes
linguistic.

13. Noi deve dunc electer inter: pan-slavic, pan-germanic o pan-romanic.
Comparante li avantages queles chascun de ti tipes presenta por li
construction de un L.I. tam concernent li grammatica, quam concernent li
vocabularium, noi ariva al conclusion que ROMANIC oferta li max mult
avantages; on dunc ne posse hesitar in favore de un romanic base por li
L.I. Un tal base vell producter un lingue quel es comprensibil al
romanic popules. To es li max grand, internationalmen important gruppe
por quel on posse obtener comprensibilitá. Adplu, con un tal base, li
L.I. vell esser comprensibil por un grand númere de bon-instructet
anglés-parlantes.



Noi procrastina al proxim numeró li publication del curt comentarie quel
ti interessant document inspira nos.

_A. Matejka_




## Question-lude

Pos har leet (o audit) *un sol vez* chascun del sequent questiones, on
deve posser dar li just response in ne plu quam triant secondes. Ples
cronometrar tre seriosimen!

1. Esque vu posse citar in Interlingue quar animales de queles li
nómines termina se per li líttere x?

2. Quant milliardes es necessi por un demí-billion?

3. Six cates capte six muses in six minutes. Quant cates va esser
necessi por capter sixant muses in sixant minutes?

4. Un ulme have triant branches. Chascun branche have du branchettes e
chascun branchette porta du glandes. Quant glandes es sur li tot árbor?

5. Esque vu posse nominar in Interlingue six preciosi petres?

Li just responses a ti questiones trova se sur págine 125

(Nu, si ti lude amusa vos, noi va recidivar... In céteri, omni letores
de nor revúe posse inviar nos questiones, sin obliviar li just
responses. Pre-mersí!)


## On anuncia...

que li International Cámera de Comercie va publicar in li comense de
1951 un nov dictionarium in ott lingues (A, F, G, H, Hl, P, Sv) del special
términos usat in comercial distribution e publicitá. Ti edition va esser
in un sol volume. Li sam ICC hat editet inter li du guerres un simil
ovre, ma in du volumes tri-lingual: A, F, G e G, I, H.

G.A.




## International lingue postula international stil

Jan Amos Comenius in su «Panorthosie», meditante pri li metode del
oficial introduction de un lingue international, recomenda ti maniere:

1. constructer un lingue natural per su carácter,

2. compilar in ti lingue un litteratura (pedagogic, filosofic, etc.),

3. expedir li litteratura al universitás, academies e scoles del tot
universe,

4. si li publica concepte li idés explicat in li natural idioma, li
lingue international es introductet spontanmen.

Li problema ne es tam simplic, ma lu essential es aplicabil. Basic
English, un simplificat lingue anglesi in 850 fundamental radicas, es un
primitiv instrument linguistic, ma un idé de Basic English resta bon: si
it es possibil expresser per 850 radicas fundamental omni idés
(naturalmen in tre primitiv maniere) -- to demonstra li *possibilitá
expresser omni conception del homan cultura in IL*, si it basa se sur
li combination del 30'000 totalmen international radicas.

Si li adeptes de IL aplica ti metode: usar exclusivmen li totalmen
international vocabules -- nor litteratura e conversation in IL va esser
comprendet anc del masses ignorant li foren lingues (anglesi, francesi,
etc.).

In ocasion del congress de studiantes in Praha (1950), mi colego J. Petr
e yo experimentat li metode in contact con li simplic agricultores.
Simulante que noi es Portugalesos, noi petit del agricultores varie
informationes, usante in li conversation Interlingue.

-- «Bon die, estimat senior», dit mi colego a un rurano, «esque vu
save u es li via a Praha?»

Li agricultor medita un moment. Finalmen il replica in tchec lingue:

-- «Hosi, já vám nerozumím» (Yunos, yo ne comprende vos).

Un debacle de Interlingue? No! Li debacle de un fals stil.

-- «Salut, camarado», yo repeti. «Da me informationes».

-- «Rozumím, rozimím, informace, ano, ano» (Yo comprende, yo
comprende, informationes, yes, yes).

-- «Demonstra nos li direction in li metropole Praha! Direction in
Praha!»

Li agricultor comprende. Li conversation continua in li maniere
ilustrat. Noi constata ne un bluff de propaganda, ma li real facte:
Interlingue es li democratic latin.

Ergo: it existe du variationes de Interlingue:

Un variation: absolutmen international in li stil e selection del
paroles usat. Li textu e conversation reproductet in ti-ci stil es
ínmediatmen comprensibil al tot publica international.

Altri variation: Interlingue stilisat per maniere «misteriosi». Li
textu redactet in ti lingue presenta se al masse quam un misterie.

Textu misteriosi / Textu international:



1. On parla pri li question, ca existe un diábol. / Li publica discusse
li problema: existe un diábol?

2. Yo ne pensat plu pri to. / Yo ne meditat plu ti tema.

3. Yo save necos, amico. / Yo ne es informat, colego.

4. Ti cose yo ne comprende. / In ti sfere yo es null specialist.

5. Noi aprende I.L. max bon, quande noi parla it. / Optim metode por
studiar I.L.: conversar in I.L. directmen.



Li international lingue postula international radicas e international
stil. Si li publica concepte li idés expresset in li natural idioma, li
lingue international es introductet spontanmen.

J. Karen, Tchecoslovacia.

Nota del redaction: Li experiment es tre interessant, ma noi dúbita
esque li letores accepta li conclusion quel li autor del articul tira ex
it. Si alquí desira scrir un refutation, noi va voluntarimen publicar su
contribution.




## Reedition de «essentie de occidental» de Ing. E. Pigal

Un bon information por nor letores. Li admirabil studie de Ing. E.
Pigal, Austria, aparit in Cosmoglotta januar 1929, esset exhaustet desde
long. Noi emfasa que ti studie metodicmen e clarmen demonstra li
mecanisme e avantages de nor lingue. It esset in su primitiv textu
«Ovre de de Wahl», in august 1927, li cause del adhesion de pluri
idistic ductores, queles hesitat til ti témpor in lor decision, pro ne
har comprendet li tot diferentie de conception inter li du lingues.

Vi li principal temas tractat: Naturalitá e regularitá in li deverbal
derivation. Tema perfectic. Static e dinamic verbes. Leges del vive.
Principie de monosemie. Fonetic ortografie. Duplic pronunciation del
líttere C. Avantages del etimologic regularitá. Duplic consonantes.
Finales ínobligatori. Signification del sufixes. Homogenitá del
mundlingue. Homogenitá ne es purisme. Metode analitic in li conjugation.
Facil aprensibilitá. Fundament del mundlingue. Vocation de Occidental.

Noi fat far fotocopies del 15 págines e posse furnir ti ovre por li
precie de 10.— sv. afrancat. Li fotocopies es tre clar e li grandore del
tipes un poc plu grand e plu facilmen leibil quam li originale.




## Por li creation de un rute-rete «standard» in Europa

Britannia, Francia e Luxemburgia signat un declaration de principies por
apoyar li projectes de creation de un rute-rete «standard» de circa
40'000 km. On expecta que altri landes, inter queles Nederland e Belgia
(Red.: Ili ja ha signat li convention), va dar lor adhesion bentost.

Ti declaration deve esser considerat solmen quam un prim modest decision
fat del guvernamentes vers li realisation de un ambitiosi projecte quel
custar circa 5'000 milliardes de dollares. Ti projecte vell permisser
al automobiles rular sur rutes contenent uniform standardes de securitá,
de Narvik til Athenai, de Glasgow til Warszawa, de Helsinki til Roma o
de Lisboa til li russ frontieres.

Li signatarios del declaration, quel resta apertet a altri landes til
junio 1951, ne obliga se a comensar ínmediatmen lor rut-labores. Ili va
far to quo es possibil «in li cadre de lor programmas national por li
public labores, o in li cadre del possibilitás del international
financiament».

Secun COMBAT (Paris).




## Unification del alfabet Braille

On save que li sistema de scrition del ciecos es li ovre de un yun
Franceso, Louis Braille, self un cieco, quel circa 1825, apen in li etá
de decisix annus, realisat li combination de punctus in relief queles
permisse al ciecos scrir e leer per li tucha.

Ti sistema nómina se «alfabet Braille», ma, in facte, it es plu quam
un alfabet, nam it permisse li scrition anc del formules matematic, del
notes musical e it permisse usar un metode de abreviationes, per quel on
posse reducter li volúmine del libres.

Li sistema Braille es usat in li tot munde, ma to ne significa que li
original alfabet Braille es universal. Por Europa e su linguistic
prolongationes in America, Africa e Asia, li concordie es total desde
1878. Ma secun quant li Braille difuset se exter Europa, li adaptation
del combinationel del punctus salient al divers lítteres local esset
realisat sin coordination. On juxtaposit li national alfabet a un
tabelle del Braille-signes in li sistematic órdine de su inventor; poy
on atribuet al prim caracter del national alfabet li prim signe de
Braille, e talmen continuant.

Regretabilmen, ne omni sones in li divers lingues presenta se secun li
órdine del romanic alfabet. Li triesim signe del arabic alfabet, por
exemple, representa nor «t». To explica pro quo in li alfabet Braille
de Egiptia e de Nord-Africa li son «t» es representat per ti signe,
quel por un cieco francesi o anglesi have li valore de «c». osse
facilmen imaginar se li grand desfacilitás por un cieco quel desira leer
textus in divers lingues, u li sam signes have divers significationes.

Ti anomalie ne es li sol. Li traditional letion del arabic lingues de
dextri a levul aporta un altri anomalie, nam it implica li renversament
«in spegul» del singul Braille-caracteres. Li ideal solution vell
esser: atribuer a un sam son, in omni lingues li sam Braille-signe. Ma
to ne es tam simplic.

In prim, essential sones in un lingue ne sempre existe anc in un altri
lingue. Li Chineses por exemple usa un scritura essentialmen ideografic,
durante que japanese es caracterisat per li coexistentie e li usa
simultan de caracteres chinesi (ideogrammas) e de signes grafic
sillabal. Adplu, self-amore national, politica, nationalismes, etc. veni
complicar ti problema. On ne deve obliviar que mult landes resistet al
romanisation de lor alfabet pro motives de national prestigie, e que li
alfabet del ciecos, pro li historic facte que Louis Braille esset
Francese, seque naturalmen li órdine del romanic alfabet.

Che UNESCO un comité de expertes studiat li problema del uniformisation
del diferent alfabetes in relief usat del ciecos. Ti comité, quel ha
recentmen terminat su labores, ne havet quam scope edicter leges. Su rol
consistet in far un cert númere de recomendationes queles va esser
submisset al proxim general assemblé de UNESCO.

Inter li recomendationes adoptet, lass nos citar:

-- Adaptation del Braille-sistema al fonetic code international;

-- Constitution de un mundal consilie del Braille-sistema, havent quam
rol informar omni tis queles in li munde have li charge, dar al ciecos
un índispensabil instrument de cultura.



Desires anc ha esset expresset relativmen al urgentie de du regional
conferenties. Li un vell haver quam mission obtener li unification del
arabic alfabetes, unification por quel li expertes comensat un
constructiv labor, mersí al comprension del delegates de Egiptia,
Transjordania, Iran e Pakistan. Li duesim conferentie vell dever
efortiar realisar li unitá del sistemas de abreviationes por li hispan
lingue, nam li Sud-Americanes ne usa li sam contrationes quam li
Hispanes e pro to un tre custosi publication printat in Buenos-Aires es
quasi ínleibil in Madrid.

Lass nos mentionar in fine, que in Francia li Braille-copiatores
benevolent ne es sat numerosi e lor númere deveni sempre plu micri.
Tamen, it ne es necessi disponer de tre mult témpor ni de mult moné por
laborar utilmen in ti dominia. Si solmen cent persones parlant francesi
vell consacrar deci o deciquin minutes chascun die al copiation in
Braille, li tresor litterari e scientific del ciecos de francesi lingue
vell crescer rapidmen. Li Braille-alfabet es tant simplic que ne mult
plu quam un hor es necessi por aprender it.

(Secun Pierre Henri, in «Le Monde», Paris, condensat adaptation de G.
Aguiré)




## Lingual Complication in Koréa

Secun Robert Bennyhoff in «Le Monde» (Paris, 14.9.50), un del mult
desfacilitás in li relationes inter american oficeros e sud-korean
oficeros es li diversitá del lingues. Poc Koreanes parla corectmen
anglesi e null American parla li lingue korean. Max sovente it es
necessi recurrer simultanmen a du interpretatores, li unesim traductent
anglesi in japanese e li duesim retraductent japanesi in korean, e vice
versa. It es facil imaginar, di Bennyhoff, li erras de interpretation e
li confusiones queles sin cessa resulta de to e, il adjunte, quelcvez ti
miscomprenses paya se tre car.

Com. G.A.



Hay decidu telefon-aparates sur su scritable, queles tintina omni in sam
témpor.

-- Hallô! ... Yes...

E al altri extremitá del fil un voce di:

-- Bon die, senior. Yo desira esser ingageat in un de vor teatres.

-- Ho! vu save, senior, yo prende solmen sensational atractiones,
extra-ordinari spectacules.

-- Ma mi numeró es extraordinari.

-- Ha, vermen? Quo vu fa?

-- Yo jongla...

-- Ne altricos plu?

-- Yo rula sur un monocicle, yo practica li aeral trapeze, e yo e yo
parla...

-- Vu parla? Ma omnes parla. To ne es extraordinari.

-- Certmen, ma yo es un can.

G.A.




## Li misteries del hasarda

Li calcul del probabilitás es un del scientistes max atraent por li
passionat serchator. Ma it es anc ti quel ha dat loc al max mult
supersticies e misrasonamentes in li grand publico. Mult visitatores de
Monaco ha payat lor ignorantie de su regules fundamental per magistral
perdes (F culottes) e mem per lor ruin total. It va forsan ne esser
ínutil provar adportar un poc de claritá in un dominia quel sembla
obscur por li majorité del homes, durant que in realitá un minimum de
reflection sufice por preservar se del max comun erras e
misjudicamentes.

Vu subride ye li pensa al hom quel tracurre omni venditorias de billetes
de loteríe in sercha del numeró quel aparit in somnie quam li ganiante
del «grand lot». Ma li númere del stultones es tam grand que astut
fripones ha edificat fortunes sur li manca total de san rason che li
supersticioses. Li exemple max frappant es ti del pseudo-fakir quel
ofertat se -- naturalmen contra payament -- indicar al interessates li
numerós de un serie de billetes de loteríe queles il garantit quam cert
«ganiantes». Li garantíe consistet in li promesse rimborsar
integralmen li precie de consultation in li casu u li numerós indicat ne
vell surtir ganiant ex li tirage. Naturalmen li astut fakir indicat a
omni consultantes sempre li sam 10 o 12 numerós. Un hasarde
extraordinari es necessi por trovar in li comercie, ex li total quantité
de un million de billetes in vendida mem solmen un del 10 numerós
indicat. E mem in li casu max desfavorabil, i.e. suposiente que omni
numerós vell efectivmen har esset trovat de su consultantes e que nequel
de ili vell har ganiat, su perde vell har esset ínsignificant. Chascun
numeró existe solmen in un exemplare e li total expenses vell dunc har
esset reductet al rimborsa de 10 taxes de consultation, i.e. 100 francs.
Vu posse self calcular li nett profite admissente que ca. 1000 naivones
(evaluation extremmen modic!)  ha payat lor taxes de consultation.

Vu ride pri un tal naivitá, ma esque vu es absolut cert que *vu* es
exempt de simil mancas de reflection? Esque vu vell forsan comprar un
billet de quel li numeró es composit del 6 sam ciffres, por ex. 888888?
Probabilmen ne, nam li «san rason» di vos que it existe tre poc
chances por que un numeró tam «extraordinari» vell posser ganiar. Vu
va instinctivmen preferer un numeró plu «normal» por ex. 836591. Or li
numeró 888888 absolutmen ne es plu «extraordinari» quam quelcunc altri
numeró composit de 6 ciffres. *Omni* numerós have exactmen li sam
chance, a saver 1/1'000'000-im. (Cosmoglotta 128 raporta mem pri un tirage in
quel li numeró 000000 ha surtit ganiant).

Li erras e misjudicamentes del lusores posse esser atribuet a tri causes
cardinal: 1) negation del índependentie del provas (tirages) successiv
(quande chascun de ili es composit del sam elementes constitutiv), 2) li
confusion inter passate e future e 3) li fide pri li compensation
rigorosi.





1. Li probabilitá tirar ye li unesim prova un bul rubi ex un sacc
contenent un bul rubi e un blanc es 0,5. Si vu remette li bul in li sacc
e fa un nov tirage, li probabilitá que ti sam bul
va surtir es ancor 0,5. Li probabilitá que li bul rubi va surtir du
vezes consecutiv es obtenet, multiplicante li du probabilitás precedent,
dunc: 0,5 x 0,5 = 0,25. Or, li tirages de loteríe, li lude «facie e
reverse», li «rulette» etc. constitue li tip del serie de provas
repetit quel es caracterisat per li stabilitá del probabilitá. In li
loteríe li tirage es fat per li medie de sferes contenent chascun 10
bules numerotat. Chascun de ti 10 numerós de chascun sfere have exactmen
li sam probabilitá surtir, a saver 1/10-im. Li resultate del tirage de
un sfere es totalmen índependent del tirages del altri sferes. Li
probabilitá que ex omni 6 sferes va surtir li sam numeró o que chascun
sfere va dar un numeró diferent, es exactmen li sam. Li passate posse
haver null influentie sur li futur. Quam dit Josef Bertrand: «li
rulette (e li sferes de loteríe) have ni conscientie ni memorie».

2. «Ma vu self ha dit que li probabilitá tirar du vezes successiv li
sam bul ex un sacc contenent 2 bules es solmen 0,25. Con altri paroles
it existe solmen *un quart* de chances por que un tal eveniment mey
esser realisat. Por tri tirages con identic resultate li probabilitá
vell mem esser solmen 1/8 e por quar tirages 1/16-im! Vu vide dunc self
que un serie de 6 tirages successiv con identic numerós es mult plu rar
quam un tirage con numerós diferent, e li numeró 836581 have dunc
efectivmen plu mult chances quam li numeró 888888!»
+
Ti misrasonament es debit al confusion inter passate e future. Un altri
exemple va ilustrar ancor plu bon ti punctu. Vu ha notat in li sala de
lude del Casino de Monte-Carlo un serie de 8 colpes ex queles rubi ha
surtit 5 vezes e nigri 3. Alor vu va dir vos probabilmen: «Li
probabilitá por chascun color es matematicmen 0,5. Rubi ha surtit ja 5
vezes e por retablisser li egalitá un specie de compensation va evenir.
Yo va dunc acter sagimen riscar nigri por li du colpes restant (de un
serie de 10 colpes)». It certmen anc existe 99 homes in cent queles va
afirmar que quande «reverse» ha surtit quin vezes successiv, «facie»
have «un poc plu mult chance» aparir ye li 6-im colp. To es un pur
ilusion. Vu va strax vider pro quo.
+
Lass nos cronometrar li lude, atribuente 1 minute a chascun colp. Ye 14
horas (comensa del lude) li serie RRRRR (5 vezes successiv de
«reverse») have un probabilitá de 1/32-im. Sammen, ye 14 horas, li
probabilitá por RRRRR es 1/64-im. Sammen, ye 14 horas, li probabilitá
por RRRRRR es 1/64-im. «Vu vide self» exclama vu, «que 6 R es plu rar
quam 5 R». Certmen. Ma vu oblivia que (ye 14 horas) li serie RRRRRF
*anc* have un probabilitá de 1/64!
+
Li erra consiste in atribuer (ye 16 h. 05) un probabilitá de 1/32 al
serie de 5 R quel *ja ha evenit*, durant que (ye 16 h. 05) ti serie de
5R plu ne constitue un probabilitá, ma un certitá. Si noi mette ti serie
de 5R inter parenteses, li probabilitá de (RRRRR)R es (ye 14 h. 05) egal
a 1/2. Ma anc li serie (RRRRR)F have exactmen ti sam probabilitá.
Certmen li «passa-six» es plu rar quam li «passa-quin», ma quande on
ha successat un «passa-quin» li labor max important ja es fat por un
«passa-six».
+
Ye 16 h. 06 omni series precedent have un probabilitá egal a 1
(certitá).
+
Retroveniente al exemple del tirage de loteríe, si li 5 unesim
sferes ha omnes productet li ciffre 8, it existe solmen un chance in
deci por que li sixesim sfere anc mey dar li numeró 8. Yes, ma si vu
possede li billet 888883, ti 3 anc ne have plu mult chances surtir quam
li 8. Li probabilitá de ambi ciffres es egal a 1/10.

3. Noi ja ha dit sub 2), aludente li casu del serie de 10 colpes
RUBI-NIGRI, que mult persones crede obstinatmen al necessitá (!) de un
compensation rigorosi, si solmen li lude es continuat durant sat long
témpor. Ti crede forma li base de omni «martingales» (sistemas de lude
edificat por «victer li hasarde»). Ti crede es tam fals quam lis
precedent.
+
Lass nos examinar in un simplic lude (facie-reverse) li probabilitá del
compensation exact pos N provas, in fine del lude. Li calcul monstra que
durant que ti probabilitá es vicin a 1/2 pos du provas, it deveni sempre
plu rar secun quant on augmenta li númere del provas. Si por exemple in
un lude de 10 000 provas, li percentage del compensationes exact es
0,8%, it deveni 0,08 por 1 000 000 provas. Li númere ne es multiplica
per 100, quam on vell expectar, ma solmen per 10; li compensation exact
ha dunc devenit proportionalmen 10 vezes minu frequent.
+
Ancor plu remarcabil es li resultate del calcul quande noi prova
determinar li durada medial de un lude «facie-reverse», u li lusores
convente ne separar se ante li unesim retorne al compensation. On trova
con absolut certitá que li númere N (númere del colpes) es ínfinit. Li
partnero quel vell har obtenet de su adversario li autorisation cessar
li lude pos su unesim ganie, ne vell *absolutmen* esser cert, ganiar
mem un sol vez! Un anecdote ingeniosi, extraet del libre «Le hasard»
de Emile Borel, va ilustrar to in maniere ancor plu frappant:
+
Li du milliones de Parisanes adult gruppa se in pares de du e comensa
deman matin luder  «facie-reverse» con li rapiditá de un colpe chascun
3 secundes e de 8 hores chascun die. To es aproximativmen 3 milliones de
colpes in li annu. Chascun cuple ha conventet cessar li lude strax pos
que li adversarios es quitt (egalitá de perdes e ganies). Quo va evenir?
+
Pos 6 secundes 500 000 cuples va esser líber de omni obligation e va
posser retornar a lor aferes. Li númere total del ludes ancor ne
terminat va esser:
+
375 000 pos 12 secundes; 312 000 pos 18 secundes; 273 000 pos 24
secundes, etc.
+
Ma ti «etc.» es plen de menacies! On deve previder que pos 30 annus un
centene de cuples ancor ne va har finit e pos 3 000 annus (30 secules),
si li lusores ha transdat li lude a lor heredantes, un decene de cuples
va ancor continuar, pro que un del partneros (o su representante) va
continualmen har esset in perde durant ti 30 secules de
«facie-reverse»! Li ínfortunates queles va har morit pos un vive
plenat de lude, va forportar in lor sepultura li ínsucussibil conviction
que li compensation -- quel omni homes considera quam un articul de crede
-- es un lugubri joca!








Yo ha restrictet ti exposite a tre poc exemples ilustrativ, banniente ex
it omni demonstrationes ínaccessibil al non-matematico. A tis qui
interessa se pri tal questiones yo recomenda li libre
«Les certitudes du hasard» de Marcel Boll in li serie «Que sais-je?»
editet de Presses Universitaires de Paris, ex quel es haustet li materie
de ti articul. Plu detalliat informationes es trovabil in li libre «La
chance et les jeux de hasard» (Ed. Larousse) del sam autor.

Yo profita ti ocasion por recomendar calidmen a omni conossores del
lingue francesi li admirabil colection «Que sais-je?» quel furni un
excellent sinoptica del conossenties actual in omni dominias del
saventie homan. Li problemas es exposit in maniere clar e accessibil anc
al profanes. It es li digni «pendant» del famosi german colection
«Goeschen» e in mani punctus mem superior a ti-ci. Til nu ha aparit
plu quam 400 volumes, chascun vendit por li modic precie de Fr. 90.—
francesi (Publicitá ne payat!).

_A. Matejka_




## Responses del cruce-parol nró 157



(responses)

Li paroles horizontal 7, 19, 20, 25, 37 forma li frase: Recruta un nov
abonnate por Cosmoglotta.


## Responses del question-lude

1. Bombix, linx, fox, sfinx.

2. 500 milliardes (to vale por omni sistemas, exceptet li francesi e
   li american u li billion e li milliarde es sinonim).

3. Six cates.

4. Null. Li ulmes ne producte glandes. Li glande es li fructe del
   querco.

5. Diamant, safire, topaze, opal, ametist, turkise, smeralde.

(Vide págin 117)




## Genuin infantal remarca

Du litt púeros promena se in un jardin. Un de les vide sur li suol un
plante-pott renversat. Il di:

-- Di me, pro quo li plante-pottes have un fore in li funde?

E li altri responde: -- It es por metter li termometre quande li plantes
es malad!





Li president del anglesi societé geografic eat a Budapest al congress
del hungarian societé geografic. On dat un banquett in su honor e su
hungarian colego fat un long discurs in lingue anglesi.

Poy li anglese levat se e comensat su response: «Yo es felici trovar
me in un land, de quel li lingue sona tam simil al anglesi lingue...»

_(Ex St. Galler Tagblatt, trad. K.H.)_




## Rubrica interlinguistic

Nor letores ha ja sovent demandat nos aperter in Cosmoglotta un rubrica
in quel noi vell tractar problemas linguistic, aplication practic de
cert paroles, questiones sintaxic, etc.

Mersí al benevolentie de sr Kurt Feder, membre del Interlingue-Academie,
ancian secretario del Ido-Academie, noi va posser aperter un tal rubrica
in un proxim numeró.

Noi peti nor letores inviar lor questiones directmen a sr Kurt Feder,
Philipp-Reis-Str. 1, BAD HOMBURG v.d.H., Germania.




## Cronica


### Anglia

Britannic Interlingue Association. In su reunion del 28
octobre 1950, pos har adoptet li supra nómine del organisation, li
membres ha electet li sequent comité:

Sr. Raxworthy, president; sr. W.E. Reeve; secretario e cassero; sr.
Dickinson, representant de A.P.I.S. por Anglia; sr Federn, sr. Pope.

Por omni relationes con B.I.A., ples scrir a sr Wilfred E. Reeve, 61
Northcroft Road, WEST EWELL (Surrey), Anglia.

It esset decidet recomensar li edition del «International Memorandum».
Un folie de propaganda printat es in preparation.

Por satisfar li desires de nov amicos quel vole haver plu mult materiale
in e pri IL it esset suggestet li preparation de manuscrites quel vell
esser prestat al interessates por un modest summa suficent por covrir li
postages. Ti manuscrites posse esser scrit in IL o in anglesi. Ili posse
esser novelles o essayes pri interlinguistica. Chascun manuscrite deve
haver adminim 25 págines e esser tipat con quin o six copies.

-- Un interessant articul «An international lingue» ha esset publicat
li 8.11.1950 in li «South Devon Journal» de Torquay de nor coidealist
W.P.H. Warner. Un textu specimen ha esset adjuntet.


### Austria

In li semanal «Erlaftal-Bote» (Scheibbs) del 7.10.50 nor
old coidealist Karl Janotta ha scrit un articul «Wieselburg und
Weltsprachenproblem» ex quel ha esset fat un special tirage.


### Dania

Nor dan coidealistes es extremmen activ. Ili ha publicat du
prospectes printat: «Et internasjonalt språk» de H.P. Frodelund, e
«Interlingue, det moderne internationale hjaelpesprog».


### Finnland

Nor agente por ti land es nu: Sr J. Kainulainen, (S-backa),
JÄRVENPÄÄ, Finnland. Li abonnamentes a Cosmoglotta deve esser payat a ti
adresse.


### Francia

Sr Marcel Passerat publica excellent articules in CONTACT,
revúe del Comité de Interprense del grand printería Georges Lang: Li
artificial lingues. Passate e future del scritura. A propó del grec e
del latin. Sempre con referentie a Interlingue e adresse.

Sr Prof. P. Laeng ha publicat un articul de du págines in CAHIERS
LINGUISTIQUES, printat in Gap, titulat «L'INTERLINGUE langue des mots
internationaux».

Li sequent revúes o diales anc ha publicat articules e informationes pri
Interlingue: ESOPE (Herblay), VIE LIBRE (Avignon), BUTINONS (Metz),
L'ALSACE (Mulhouse), L'ECOLE DU GRAND PARIS.

Svissia. -- In St. Gallen, li OLMA, oficial sviss ferie agricultural,
instigat pluri coidealistes visitar it. Saturdí 14 octobre, noi posset
recepter sres Dr Pollog e Keck del Interlingue-Club, Basel. Soledí 22
octobre, reunit seniores Lagnel (Cheseaux), Matejka (La Chaux-de-Fonds)
e Dr Haas (Winterthur) con quelc coidealistes de Ost-Svissia. Anc li
movement PRO PACE esset representat per su secretaria sra Prey (Zürich).


